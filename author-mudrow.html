<!DOCTYPE html>
<html>
   <head>
      <meta charset="utf-8" />
      <meta http-equiv="X-UA-Compatible" content="IE=edge">
      <title>MNKLT. Вінцэсь Мудроў</title>
      <meta name="viewport" content="width=device-width, initial-scale=1">
      <meta property="og:title" content="Мiнкульт. Вінцэсь Мудроў">
      <meta property="og:site_name" content="Лiтаратурны часопic">
      <meta property="og:url" content="http://www.minkult.me/author-mudrow.html">
      <meta property="og:description" content="Вінцэсь Мудроў. Беларускі празаік і журналіст">
      <meta property="og:image" content="img/mudrow.jpg">
      <link rel="icon" type="image/png" href="img/insight.png"/>
      <link rel="stylesheet" type="text/css" media="screen" href="css/styles.css" />
      <link rel="stylesheet" type="text/css" media="screen" href="css/media.css" />
      <script src="https://yastatic.net/share2/share.js" async="async"></script>
   </head>
   <body class="deco numar2">
      <header>
         <div class="menu menu-authors">
            <div class="dropdown">
               <div onclick="myFunction()" class="dropbtn"><i class="fas fa-bars"></i></div>
               <div id="myDropdown" class="dropdown-container">
                  <a class ="waves-effect" href="index.html#author" title="know your author">Аўтары</a>
                  <a class ="waves-effect" href="index.html#team">Рэдакцыя</a>
                  <a class ="waves-effect" href="support.html">Падтрымка</a>
               </div>
            </div>
         </div>
      </header>
      <main>
         <section class="read">
            <div class="content read-content">
            <div class ="intro">
               <h2>Вінцэсь <br>Мудроў</h2>
               <figure>
                  <img src="img/mudrow.jpg" alt="VM" title="Вінцэсь Мудроў">
               </figure>
               <p class="bio">Беларускі празаік і журналіст. У 2-й палове 1970-1980-х актыўна займаўся капіраваннем і распаўсюджваннем забароненай у СССР літаратуры. Лаўрэат прэміі часопіса «Крыніца» (1998), Лаўрэат прэміі «Залаты апостраф» (2010), Трэцяе месца Прэміі Гедройца (2014) за зборнік апавяданняў «Багун».</p>
               <div class="divider"></div>
            </div>
            <div class="text">
               <h3>Халхінголка</h3>
               <div class="divide-columns">
                  <p>Прымацаваўшы падшлемнік, Кастан нацубіў каску на галаву, падышоў да люстра і не пазнаў сябе. На яго глядзеў сапраўдны эсэсавец. Дарма, што замест чорнага мундзіра на ім была саколка з выявай Мікі Маўса. Адкінуўшыся крыху назад, Кастан пстрыкнуў пальцам па метале і пачуў глухі зык. Штальхельм М-40. Шэсцьдзесят гадоў на гарышчы адваляўся. Працёр шчаўевай кіслатой – і стаў як навюткі. Можна было не фарбаваць.</p>
                  <p>Кастан задаволена пацёр рукі, паставіў «штальхельм» на паліцу, поруч з шыхтом адрэстаўраваных нямецкіх касак, і злёгку спахмурнеў. Трэба выпраўляцца ў Маскву, а ехаць не хацелася. Свойчас каскі сплаўлялі на «Беларусьфільм». Грошы там плацілі невялікія, але затое не трэба было за свет перціся. Але цяпер кінастудыя фільмы пра партызан не здымала, таму і даводзілася збываць адрэстаўраваны рыштунак у Маскве ды Піцеры.</p>
                  <p>У кішэні перапэцканых фарбай і прапаленых кіслатой нагавіц казытліва зумкнуў мабільнік. Хтосьці «кідаў глушца» – набіраў нумар і адразу ж адключаўся. Кастан дастаў тэлефон, зірнуў на асветлены экран. Зрэшты, ён і так ведаў: званілі мальцы з Ясіновікаў.</p>
                  <p>– Ты, Дадон? – пераселым голасам выгукнуў Кастан і адкерхаўся. – Ну, што там у вас?</p>
                  <p>– Шэф, Сява нямецкі крыж падняў, – ясіновікаўцы мелі звычку называць Кастана шэфам, – у жалезным футарале.</p>
                  <p>– Першага ці другога класа?</p>
                  <p>– А ... яго ведае, – мацюкнуўся ў адказ Дадон і пасля паўзы дадаў: – А я медаль знайшоў. Здаецца, срэбны.</p>
                  <p>– І што на ім напісана?</p>
                  <p>– Штосьці па-нямецку, але не разабраць. А на самім медалі нейкія вароты, ці нешта такое...</p>
                  <p>– Відаць, «За ўзяцце Парыжа», – прамармытаў шэф.</p>
                  <p>– Ну яшчэ гузікаў дзясятак паднялі, пару жэтонаў...</p>
                  <p>– Ладна, не па тэлефоне, – абарваў Кастан суразмоўцу і сцішана прамовіў: – Папярэдзь Сяву: у нядзелю аб адзінаццатай буду ў вас.</p>
                  <p>Адкапаным у зямлі хломаздам Кастан займаўся на пару са стрыечным братам. Братан насіў дзіўнае імя Лаўрысцін і быў інвалідам: служыў у Афгане і ў самым пачатку службы ўзбіўся на душманскую міну.</p>
                  <p>Небараку адарвала ступак на правай назе, і дахаты вярнуўся на мыліцах. Добра яшчэ, бацька іхны працаваў інжынерам на гадзіннікавым заводзе. Уладкаваў у свой цэх гравёрам. Там Лаўрык і набіў руку, і пасля таго як завод загавеў душою, зладзіў у бацькавым гаражы саматужную майстэрню. Рамантаваў гадзіннікі, літаваў старыя медніцы, давялося нават царкоўнае начынне рэстаўраваць па замове папа Яўлампія. А аднойчы яны ехалі ў машыне і ўбачылі ў прыдарожнай канаве іржавую нямецкую каску. Кастан яе і прыхапіў, прапанаваўшы брату давесці да ладу. Лаўрык спачатку махнуў рукой, але потым знайшоў недзе пацёхканы атлас з намаляванымі каскамі ды ўзяўся за працу. Першы «штальхельм» атрымаўся – вачэй не адарваць. Як новы. З падшлемнікам, рэменем і эсэсаўскай познамкай на баку. Здалі аднаму паляку за добрыя бабкі. А наступным днём, ад самай раніцы, Кастан завёў легкавік і паехаў па навакольных вёсках шукаць тыя самыя каскі. Набываў у дзятвы за шакаладзіну ці ў мужыкоў за пляшку «чарніла». А неўзабаве падбіў мясцовых п’яніц на «археалогію» – старыя траншэі ды нямецкія могілкі раскопваць. Братан тым часам налаўчыўся нямецкія рэгаліі аднаўляць, а потым і падробкі стаў гнаць: падрабляў алюмініевыя спражкі. І так спраўна, што адмыслоўцы не маглі падкапацца. Толькі аднойчы ў Маскве, на Ізмайлаўскім кірмашы, падышоў адзін сівагаловы дзядзька, зірнуў праз павелічальнае шкло на спражку і з уздыхам прамовіў: «Фуфло».</p>
                  <p>«Пад сядлом» у іх было пяць чорных капальнікаў. Сява з Дадонам, якія жылі ў вёсцы Ясіновікі, самыя актыўныя. У трох кіламетрах ад вёскі ваеннай парой месціўся нямецкі палявы лазарэт, поруч пахаванні, так што мальцам было дзе разгарнуцца. Сява з Дадонам за пляшку гарэлкі гатовыя ўвесь Азярышчанскі раён перакапаць. Надоечы ля руінаў царквы папоркаліся. Раскапалі сярод ночы магілу святара і срэбны крыж паднялі. Сярэдзіна дзевятнаццатага стагоддзя! А галоўнае, выдатна захаваўся. Эмаль, праўда, сям-там аблупілася. Звычайна Кастан усе знаходкі аддаваў Лаўрыку, а вось крыж вырашыў заныкаць. Такія рэчы ў Маскве і без рэстаўрацыі возьмуць.</p>
                  <p>Менавіта пра крыж і думаў Кастан, едучы нядзельным ранкам у Ясіновікі. А яшчэ маракаваў – ці не заныкаць заадно і Жалезны крыж, які знайшлі ясіновіцкія «археолагі». Калі ў добрым стане, можна таксама без рэстаўрацыі здаць. Праўда, кошты на іх апошнім часам збілі: фуфлагоны налаўчыліся падрабляюць.</p>
                  <p>Кастан быў у гуморы, і толькі адно псавала настрой: яго абганялі нават нямоглыя «жыгулі». Ды і не дзіва: дабіў машыну на вясковых праселіцах, і цяпер з яе больш за дзевяноста кіламетраў не выціснеш.</p>
                  <p>«Грошы за папоўскі крыж дахаты не павязу. Пакладу ў маскоўскі банк. На чорны дзень», – падумаў Кастан якраз у той момант, калі звонку паўстаў дарожны ўказальнік з надпісам «Ясіновікі 5». «Мэрс» скаціўся з асфальту, наехаў з разгону на калдабан, і летуценныя думкі вылецелі з галавы.</p>
                  <p>У саму вёску заязджаць не стаў: загнаў машыну ў прыдарожныя кусты. Не хацелася лішні раз патрапляць на вочы вяскоўцам.</p>
                  <p>Па старой завядзёнцы ён сустракаўся з «падначаленымі» на ўскраіне вёскі – каля лазні крайняй ясіновіцкай хаты. Разгоністым крокам Кастан рушыў у бок лазні і здалёк убачыў Дадона – мядзведжага выгляду боўдзілу з гламаздаватай, бобрыкам стрыжанай галавой. Аднак ягонага напарніка Сявы – хударлявага, з даўгімі, як у папа Яўлампія, пэцаламі – не было бачна.</p>
                  <p>– Дзе Сява? – запытаўся Кастан, калі яны парукаліся. – Зноў напіўся?</p>
                  <p>Замест адказу Дадон шморгнуў носам.</p>
                  <p>– Ну а дзе тавар? – у голасе Кастанавым прагучалі ноткі незадаволення.</p>
                  <p>Дадон з летуценнай павольнасцю, нібыта шукаючы сярод травы той самы тавар, панурыў вочы і не зусім цвяроза пралепятаў:</p>
                  <p>– Нічога няма, шэф. Учора ўсё здалі.</p>
                  <p>– Здалі? Каму? – гэтым разам у голасе шэфавым гучала лёгкая паніка.</p>
                  <p>– Каму-каму... бандосам, – паныла азваўся Дадон. – Прыехалі на джыпе з маскоўскімі нумарамі. У іх, відаць, і пісталеты за пазухай. Як тут не здасі.</p>
                  <p>Галава ў Кастана закружылася, а ў вушах нарадзіўся замарачны шум.</p>
                  <p>– А як на вас выйшлі?</p>
                  <p>– Ды як... Сява патэлефанаваў па аб’яве. Аб’ява была ў газеце: «Набываем старыя рэчы». А на тэлефоне іхны чалавек сядзеў. Вось і заявіліся.</p>
                  <p>– Ну ўсё, хана табе, Сява! – Кастан ляпнуў кулаком па далоні, і Дадон, азірнуўшыся, сцішана прамармытаў:</p>
                  <p>– Яшчэ невядома, каму хана. Сява ім пра крыж распавёў. Ну... які ля царквы адкапалі. Так што яны і табой зацікавіліся. Зараз па раёне гойсаюць. Цяпер у Азярышча паехалі некага трэсці.</p>
                  <p>Заклаўшы рукі за спіну, шэф нервовым крокам, як Ленін у кастрычніку, прайшоўся да лазні і вярнуўся назад. Надарылася тое, чаго яны з братам заўсёды баяліся: расейскія бандосы вырашылі накласці лапу на іх бізнес.</p>
                  <p>– І што, усё забралі? – спытаў нарэшце Кастан, прычым проста так, каб нечым заняць самлелы язык.</p>
                  <p>– Халхінголка засталася. У маёй цёткі на печцы ляжыць. Даўно хачу аддаць, ды ўсё забываю.</p>
                  <p>Халхінголка – даваенная, падобная на пажарную, каска з грэбнем на макаўцы – сустракалася даволі рэдка. Сталь тонкая, іржа раз’ядала каску дарэшты. Толькі адну і знайшлі. Старая бабця ў ёй хатнія кветкі гадавала. Аніяк не хацела аддаваць. Гэта ўжо як гаршчок прывезлі з дэкаратыўным кашпо – тады аддала.</p>
                  <p> </p>
                  <p>Кастан шыбаваў па вёсцы, нібыта ветрам гнаны, ловячы ліхаманкавым позіркам рухавыя мыскі сваіх зношаных чаравікаў і маракуючы – як адбіцца ад бандосаў.</p>
                  <p>– Гэта ўсё Сява, – прабачальным тонам мармытаў Дадон, паспяваючы за шэфам. – Цэлы год скуголіў, што ты нам не даплачваеш.</p>
                  <p> </p>
                  <p>– Ну а бандосы хоць заплацілі?</p>
                  <p>– Заплацілі! Далярамі! – жвава адгукнуўся Дадон.</p>
                  <p>– Заплаці-ілі... даля-арамі... – перадражніў суразмоўцу Кастан. – Замятуць вас каля абменніка, тады мяне згадаеце. Баксы няйначай фальшывыя.</p>
                  <p>– Ды я ніжэй травы... гэта Сява шукае прыгод. Кажу яму: сядзім ціха, а то і сапраўды замятуць за тыя раскопкі. Днямі ўчастковы з Азярышча прыязджаў. Пытаўся – хто там ля царквы поркаўся.</p>
                  <p>Дадонава балбатня не давала засяродзіцца на ўласных думках, таму Кастан незадаволена страсянуў галавой, і далей ішлі моўчкі.</p>
                  <p>Хата, у якую ўбіліся, была беднай і цёмнай. Гаспадыня – сухарлявая, падобная на мумію, бабуля – ляжала на ложку і нават не зварухнулася, пабачыўшы гасцей.</p>
                  <p>– Восемдзесят сем стукнула, – паведаміў пляменнік, кіўнуўшы на цётку. – Мой бацька маладзейшы, а немаведама калі памёр, а гэтая ўсё вохкае ды свет смуродзіць.</p>
                  <p>Кастан дакорліва перакрывіўся, маўляў, не варта казаць такое пра родных людзей, і суразмоўнік з вясёлым смяшком патлумачыў:</p>
                  <p>– Ды яна як пень глухая. Нездарма Цецярухай клічуць. Чуе толькі, калі ў вуха гракнеш.</p>
                  <p>Узлезшы на ўслон, Дадон пашнарыў рукой на печы і выцягнуў прапыленую каску. Дзьмухнуў, адчайдушна чхнуў і стаў хуценька мыць пад рукамыйнікам.</p>
                  <p>Халхінголка лагодзіла позірк. Нават падшлемнік захаваўся. Толькі тканіна спарахнела. Кастан правёў пальцам па грэбні – фарба ў тым месцы крыху аблезла.</p>
                  <p>– З вайны на печы ляжыць, – Дадон пачухаў стрыжаную макаўку ў спадзеўцы адразу ж атрымаць грошы за тавар.</p>
                  <p>– А хто яе туды паклаў?</p>
                  <p>Дадон перахапіў каску, падышоў да ложка і, пастукаўшы па халхінголцы косткамі пальцаў, крыкнуў цётухне на вуха:</p>
                  <p>– Тут чалавек прыйшоў. Пытаецца – хто яе на печку закінуў?</p>
                  <p>Цётухна адарвала галаву ад падушкі, улякнута глянула на госця.</p>
                  <p>– Йоп... каска, кажу... – пляменнік пхнуў халхінголку цётухне пад нос, – адкуль узялася?</p>
                  <p>– Дык гэта ж шапка такая жалезная. У вайну насілі, – зацкаваным голасам азвалася старая.</p>
                  <p>– А чыя яна? – гракнуў пляменнік, ды так, што ў Кастана зазвінела ўвушшу.</p>
                  <p>– Галапупенкі. Салдат гэта, акружэнец. Аднекуль з Украіны. Прыбіўся да маёй маткі. Амаль два гады ў нас жыў. А потым, ноччу, партызаны прыйшлі. Кажуць: альбо ідзеш з намі, альбо мы цябе прыстрэлім. Ну і пайшоў. Матка па ім усю ноч галасіла. І шапку жалезную ўсё жыццё берагла, думала, той прымак вернецца.</p>
                  <p>– А як ён да вас прыбіўся? – запытаўся Кастан, і Дадон гучна паўтарыў пытанне.</p>
                  <p>– Ды як... вайна пачалася, міма нашай хаты салдаты ішлі... чырвонаармейцы. Страшныя, галодныя... Галапупенка гэты да нас і забег. Есці папрасіў. Матка штосьці ўзялася яму гатаваць, а той як стаяў пасярод хаты, так і грымнуў на падлогу. Думалі, памёр. А ён ад знямогі паваліўся. І як стаў храпці! Аж саганы загулі на чарэні. Мы ўжо і тармасілі, і вадой у твар пырскалі – ані ў знак. А недзе пад вечар матацыкл пад вокнамі залескатаў. Тут ён і прыхапіўся. Кінуўся да вакна, а на двары, ля калодзежа, немцы мыюцца. Памыліся і, па пояс голыя, да хаты пасунулі. А Галапупенка з перапуду ў падмосце сігануў. Потым заўсёды там хаваўся, як немцы ў вёску прыязджалі.</p>
                  <p>– Ну а што немцы? – разам запыталіся Кастан з Дадонам.</p>
                  <p>– Хадзілі з кута ў кут, усё рукамі мацалі ды галовамі ківалі. І матцы нешта рукамі паказвалі. Б’юць пальцамі па кулаку, а мы стаім, да смерці перапужаныя, і нічога не разумеем. Аказваецца, прасілі ў печы запаліць ды вады нагрэць – пагаліцца хацелі. Матка ім чыгунок і нагрэла. Пагаліліся, значыцца, з’елі па бляшанцы тушонкі і гарбату сталі піць. І такое ў іх было смакоцце пад гарбату! Топленае масла, з мёдам перамяшанае. Яны і нам, дзятве, далі пакаштаваць... – старая відавочна ўзрадавалася, што знайшліся ахвочыя паслухаць яе байкі, таму, перавёўшы дых, працягвала: – А праз месяц яшчэ адзін салдат прыбіўся. Прозвішча ўжо і не памятаю. Дужа добра на гармоніку граў. Дзеўкі на вячоркі з усяго наваколля збіраліся, каб паслухаць. Гарманіст, праўда, у нас нядоўга жыў. Прыйшлі партызаны і таксама загадалі з імі ісці, а ён адмовіўся. Яны яго і застрэлілі. І гармонік забралі...</p>
                  <p>«Ну і ваякі, – падумаў Кастан, слухаючы старэчую балбатню, – адзін у падвале сядзеў, другі на гармоніку пілікаў».</p>
                  <p>За тонкай перабойкай, якая аддзяляла кухню ад святліцы, радасна засквірчэла яечня. Дадон завіхаўся, даючы зразумець, што закусон ужо гатуецца, а грошай на бутэльку ён так і не атрымаў.</p>
                  <p>Кастан агледзеў халхінголку з усіх бакоў. Каска нагадвала нямецкую. Нездарма ў дзяцінстве, калі глядзелі «кіны», знятыя падчас вайны ў Алма-Аце, увесь час спрачаліся – каго паказваюць на экране: нашых ці немцаў. Бо ў «нашых» на галовах былі халхінголкі. Уздыхнуўшы, Кастан ляпнуў далонямі па сцёгнах, згадваючы, у якой кішэні ляжаць грошы, ды так і замёр у нерухомасці. Пад вакном, узняўшы воблака пылу, спыніўся серабрысты «чэрокі», з якога выйшлі тры бамбізы ў скуранках.</p>
                  <p>– Яны! – выдыхнуў Дадон, і шэф, імпэтна, нібыта рыхтуючыся да бою, насунуў на голаў каску.</p>
                  <p>Кастан матлянуўся да парога, але быў схоплены за рукаво.</p>
                  <p>– Позна, – пралепятаў Дадон, зганяючы нагой убок даматканую дарожку.</p>
                  <p>З задышлівым крэканнем Дадон узняў люк.</p>
                  <p>– Сюды!</p>
                  <p>Папярочына лесвіцы глуха трэснула, і Кастан паляцеў долу, стукнуўшыся патыліцай аб штосьці цаглянае. І хаця на галаве была каска, яго добра-такі аглушыла. Сэрца парывіста білася, глухім звонам адбіваючыся ў вушах. У падмосці панавала апраметная цемра, пранізліва пахла гнілой бульбай і не хапала паветра. Над галавой рыпнулі масніцы, па іх хтосьці капытліва прайшоўся. Галасы гучалі глуха, няўцямна, і немагчыма было разабраць аніводнага слова.</p>
                  <p>«Сяджу тут, як Галапупенка, – Кастан рашуча заміргаў вачыма: веі ад вільгаці заліпалі, быццам на марозе. – Той ад акупантаў хаваўся, цяпер і мне давялося. А гэтыя акупанты страшней ад нямецкіх. Бач ты... гойсаюць, нібыта ў сябе дома. Хахлы б ім даўно далі выспятку, а нашы людзі і пікнуць баяцца», – халодны страх у душы паволі саступаў месца палкаму абурэнню.</p>
                  <p>Грукатлівыя крокі аціхлі. Кастан наструніўся, спадзеючыся, што люк адчыніцца, ды той не адчыняўся.</p>
                  <p>«Але ж адкуль даведаліся, што мы ў глухой Цецярухі?» – мільганула гарачкавая думка, і ў свядомасці ўзнік кудлаты Сява.</p>
                  <p>– Яшчэ з табой, кудла, сустрэнемся, – уголас прасіпеў Кастан і люк з гнятлівым рыпам прыўзняўся.</p>
                  <p>– Сказаў, што ты да машыны пабег, – выдаў Дадон, дапамагаючы шэфу выбрацца са спрату.</p>
                  <p>Хвіліну шэф парывіста дыхаў, потым рушыў да дзвярэй, а ўзяўшыся за клямку, схамянуўся, запусціў руку ў кішэнь і, скамячыўшы колькі цупкіх паперак, тыцнуў іх у Дадонаву далонь.</p>
                  <p>Кастан бег, убіўшы, як падчас артабстрэлу, галаву ў плечы, а падляцеўшы да машыны, пастукаў нагой па колах – бандосы маглі пракалоць скаты. Зморана налёг на стырно і толькі тады адчуў, што на галаве халхінголка. Ён зняў каску, кінуў на сядзенне, крутнуў нягнуткімі пальцамі ключ запальвання. Нага рашуча прытапіла понаж газу, «мэрс» тузануўся, выехаў на дарогу, і ў тое ж імгненне з-за прыдарожных кустоў яму напярэймы вынырнуў серабрысты джып. Сэрца абарвалася, і рука машынальна паляпала па цёплай паверхні каскі. Маўляў, не хвалюйся, браток, прарвёмся.</p>
                  <p>Першым з джыпа выскачыў Сява. Ён і сапраўды быў падобны да айца Яўлампія, якому Лаўрык зрабіў масянжовы крыж і які, замест таго каб заплаціць за працу, перахрысціў брата і гамзатым казлятонам праспяваў: «И воздастся нам за грехи наши». Кастан яшчэ раз паляпаў па касцы і з усведамленнем таго, што яго зараз будуць біць, вылез з машыны.</p>
               </div>
            </div>
         </section>
         <section class="how-help">
            <div class="how-help-content">
               <div class="title">
                  <h2>Хочаш дапамагчы часопicу?</h2>
               </div>
               <ul class="collapsible popout">
                  <li>
                     <div class="collapsible-header">
                        <a href="mailto:mimikriabel@gmail.com"><i class="far fa-envelope"></i></a> 
                        <h3>Напiшы тэкст</h3>
                     </div>
                     <div class="collapsible-body">
                        <p>Часопіс Мінкульт пераехаў у Вільню, і цяпер плануе выдаваць тут неверагодна цікавыя тэксты, апавяданні, назіранні і гісторыі! Запрашаем пісменнікаў на супрацоўніцтва! нам цікавыя празаічныя тэксты: мастацкая проза, п'есы, інтэрвію, нарысы.</p>
                     </div>
                  </li>
                  <li>
                     <div class="collapsible-header">
                        <a href="https://www.facebook.com/donate/569783351178699/10230470277559638">
                        <i class="fab fa-facebook-square"></i>
                        </a>
                        <h3>Стань фундатарам</h3>
                     </div>
                     <div class="collapsible-body">
                        <div class="support-block content">
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>5 USD</h4>
                                 <p>Дзякуй ад "Мінкульта".</p>
                                 <img src="img/kitty.svg" alt="kitty thanks u flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>15 USD</h4>
                                 <p>Перадзамова нумара</p>
                                 <img src="img/kitty-3.svg" alt="kitty perorders minkult flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>30 USD</h4>
                                 <p>Нумар з аўтографамі</p>
                                 <img src="img/kitty-2.svg" alt="kitty sign minkult flaticon">
                              </a>
                           </div>
                        </div>
                     </div>
                  </li>
               </ul>
            </div>
         </section>
      </main>
      <footer>
         <div class="footer-content content">
            <div class="footer-block">
               <h4>Падпiшыся на Мiнкульт</h4>
               <p>Пакiнь e-mail, каб атрымлiваць навiны часопicа</p>
               <form id="form1" name="form1" class="wufoo topLabel page" accept-charset="UTF-8" autocomplete="off" enctype="multipart/form-data" method="post" novalidate="" action="https://coughka.wufoo.com/forms/zawjggu13oayjo/#public">
                  <div class="form-content">
                     <label class="desc" id="title1" for="Field1">
                     Email
                     </label>
                     <input id="Field1" name="Field1" type="email" spellcheck="false" class="field text medium" value="" maxlength="255" tabindex="1" placeholder="e-mail">
                     <input id="saveForm" name="saveForm" class="btTxt submit" type="submit" value="&#8594;">
                     <input type="hidden" id="idstamp" name="idstamp" value="TceZwVYv7Ff+ftd4jjehgYF+ab+OUUQQySG0Z+2dap4=">
                  </div>
               </form>
            </div>
            <div class="footer-block">
               <div class="menu-footer">
                  <a href="index.html#author">Аўтары</a>
                  <a href="index.html#team">Рэдакцыя</a>
                  <a href="support.html">Падтрымка</a>
               </div>
               <div>
                  <p><small>E-mail: mimikriabel@gmail.com</small></p>
                  <p><small>Выкарыстанне матэрыялаў Мiнкульт магчыма толькі з пісьмовага дазволу рэдакцыі.<br>
                     Актыўная спасылка на старонку Мiнкульт, якая ўтрымлівае арыгінал публікацыі, абавязковая.<br>
                     Сайт можа ўтрымліваць кантэнт, не прызначаны для прагляду асобаў, малодшых за 27 гадоў.</small>
                  </p>
               </div>
            </div>
         </div>
      </footer>
      <div class="subfooter">
         <small><a href="https://www.instagram.com/chkalava/" title="Make tea not war">Андрэй Пакроўскі</a> <i class="fas fa-crow"></i></small>
      </div>
      
      <div class="fixed-action-btn">
         <a class="btn-floating btn-large red center">
             <img src="img/fist.svg">
         </a>
         <ul>
           <li><a class="btn-floating" href="mailto:mimikriabel@gmail.com"><i class="far fa-envelope"></i></a></li>
           <li><a class="btn-floating" href="https://www.facebook.com/minkulture/"><i class="fab fa-facebook-f"></i></a></li>
         </ul>
 </div>


 <script src="https://code.jquery.com/jquery-2.2.0.min.js" type="text/javascript"></script>
 <script type="text/javascript" src="js/materialize.js"></script>

 <script>
       $(document).ready(function(){
         $('.collapsible.popout').collapsible();
         $('.dropdown-trigger').dropdown({
             constrainWidth:false
         });
         $('.fixed-action-btn').floatingActionButton({
           direction: 'top'
         });
     });
 </script>
 
 <script src="js/dropdw.js"></script>
   </body>
</html>