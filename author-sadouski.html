<!DOCTYPE html>
<html>
<head>
    <meta charset="utf-8" />
    <meta http-equiv="X-UA-Compatible" content="IE=edge">
    <title>MNKLT. Уладзімір Садоўскі</title>
    <meta name="viewport" content="width=device-width, initial-scale=1">
        <meta property="og:title" content="Мiнкульт. Уладзімір Садоўскі">
    <meta property="og:site_name" content="Лiтаратурны часопic">
    <meta property="og:url" content="http://www.minkult.me/author-sadouski.html">
    <meta property="og:description" content="Уладзімір Садоўскі. краязнаўца і пісьменнік з Маладзечна. Аўтар зомбі-хорара 1813 (2016) і зборніка фантастычных апавяданняў Проста фантастыка (2018).">
    <meta property="og:image" content="img/sadouski-horizontal.jpg">
    <link rel="icon" type="image/png" href="img/insight.png"/> 

    <link rel="stylesheet" type="text/css" media="screen" href="css/styles.css" />
    <link rel="stylesheet" type="text/css" media="screen" href="css/media.css" />
    <script src="https://yastatic.net/share2/share.js" async="async"></script>
</head>
<body class="deco numar3">
        <header>
                <div class="menu menu-authors">
                        <div class="dropdown">
                                <div onclick="myFunction()" class="dropbtn"><i class="fas fa-bars"></i></div>
                                  <div id="myDropdown" class="dropdown-container">
                                        <a class ="waves-effect" href="index.html#author" title="know your author">Аўтары</a>
                                        <a class ="waves-effect" href="index.html#team">Рэдакцыя</a>
                                        <a class ="waves-effect" href="support.html">Падтрымка</a>
                                  </div>
                                </div>
                    </div>
        
        </header>
    <main>
        <section class="read">
            <div class="content read-content">
                    <div class ="intro">
                            <h2>Уладзімір Садоўскі</h2>
                                <figure>
                                    <img src="img/sadouski-horizontal.jpg" alt="Уладзімір Садоўскі">
                                </figure>
                                <p class="bio">Уладзімір Садоўскі - краязнаўца і пісьменнік з Маладзечна. Аўтар зомбі-хорара "1813" (2016) і зборніка фантастычных апавяданняў "Проста фантастыка" (2018).</p>
        
                            <div class="divider"></div>
                        </div>
            <div class="text">
                    <h3>Я Не Знаю, Што Будзе Заўтра</h3>
                    <div class="divide-columns">


<p>Зоя Камінская, студэнтка пятага курса гістфака БДУ, познім кастрычніцкім вечарам працавала ў Курапатах. Зоя, ці, як яе ласкава называлі сяброўкі, Зойка была валанцёркай. Ужо другі вечар запар яна дапамагала рыхтаваць мемарыял да жалобнай імпрэзы – ночы расстраляных паэтаў, – якая ладзілася не першы год. У гэтую ноч у 1937 годзе бальшавіцкія каты забілі больш за сто прадстаўнікоў беларускай інтэлігенцыі, сярод якіх былі выбітныя паэты, мастакі, вучоныя. Тут, у Курапатах, яны і былі пахаваныя, дакладней, іх целы былі звалены ў агульныя яміны разам з целамі сотняў і тысяч іншых ахвяр злачыннай улады.</p>
<p>Зойка разам з двума хлопцамі расстаўляла ліхтарыкі – падсветку да крыжоў, якая на ночы паэтаў будзе ствараць адпаведную жалобную і адначасова змрочную атмасферу. Сонца даўно закацілася, і маладыя людзі працавалі ў святле пераносных лямпаў. Дзяўчына мімаходзь глянула час на мабільніку. Аказалася, што ўжо трэба спяшацца на аўтастанцыю. Хутка адпраўляўся апошні патрэбны ёй тралейбус у бок метро. Спазняцца на яго было нельга – Зоя жыла ў прыгарадзе па іншы бок ад Мінска, трэба было яшчэ паспець на электрычку. Каб ехаць дадому на таксі, на такое ў студэнткі проста не было грошай. Зойка развіталася з валанцёрамі і рушыла да выхаду з мемарыяла. Дзяўчыне падалося, што адзін з хлопцаў – хударлявы рудавалосы Грышка – пасля развітальнага рукапаціскання неяк надта ўжо расчаравана апусціў вочы. Можа, сказаць што хацеў? У Зойкі было мала часу, яна падхапіла з зямлі заплечнік і хуткім крокам пайшла ў бок дарогі не азіраючыся.</p>
<p>У гэтым месцы, на вузкай сцяжынцы паміж дрэўцамі і крыжамі, пад пранізліва халодным начным небам Зоя падумала пра смерць. Пакуль працавала, не задумвалася, а цяпер, гледзячы, як міма па кальцавой дарозе праносяцца па сваіх справах аўтамабілі, задумалася. Так часта бывала і калі дзяўчына стаяла ў курапацкай варце каля рэстарана, пабудаванага ў ахоўнай зоне мемарыяла ахвярам рэпрэсій у абыход усіх дзяржаўных і чалавечых норм. Тады часу на розныя думкі хапала. Якімі былі гэтыя людзі, што ляжаць тут? Якія ў іх былі мары, якія планы, якія вершы яны хацелі напісаць? Што яны адчувалі, калі руля пісталета набліжалася да патыліцы?</p>
<p>Зойка ўзгадала радкі:</p>
<p><em>Я не знаю, што будзе заўтра:</em></p>
<p><em>Мне сягоння апошняй мяжой</em></p>
<p><em>Дні стаяць сталёвай вартай</em></p>
<p><em>Паміж будучыняй і мной.</em></p>
<p>Гэта Алесь Дудар. Зойка ведала, што ён таксама тут, недзе пад адным з дзясяткаў крыжоў, мо пад тым самым, на які яна сёння вешала бела-чырвона-белую стужку. Алесь Дудар. Дзяўчына вызвалася прачытаць яго вершы на Ночы паэтаў, а ва ўніверы яна пісала курсавую па яго творчасці – у заплечніку дагэтуль ляжаў патрапаны зборнік твораў паэты. Цікава, якім ён быў? Гэты пастаянна недаверлівы позірк на старых фотаздымках. Зойцы заўжды здавалася, што Дудар глядзіць на яе з асуджэннем, нібы расчараваўся ў ёй. Хм, здаецца, гэты Грышка трохі да яго падобны. Дзяўчына ўсміхнулася.</p>
<p>Шум дарогі нарастаў. Зоя выйшла да пешаходнага тунэля пад кальцавой. Ёй ніколі не падабалася гэтая частка маршруту – цесны, часцей за ўсё цёмны, бо ўсе лямпачкі былі паразбіваныя, калідор, які больш нагадваў сутарэнні вязніцы, чым грамадскае месца. Гук абцасаў гулка адбіваецца ад сцен, і здаецца, што гэта не пешаход ідзе, а накіроўваецца да тваёй камеры, чаканячы крок, начны канвой, каб адвесці цябе ў расстрэльны пакой. Зойка мімаволі схамянулася ад наляцелых асацыяцый, але хады не сцішыла і зрабіла першы смелы крок у тунэль.</p>
<p>Гэтым разам у тунэлі было надзвычай няўтульна. Унутры гарэла толькі адна лямпачка пасярэдзіне шляху, але ад яе было мала карысці. Там, дзе заслона кволага святла абрывалася, пачынала клубіцца непраглядная цемра – нельга было разабраць, што на тым баку перахода. Зоя яшчэ паскорыла крокі, каб хутчэй прайсці тунэль наскрозь. Калі дзяўчына параўнялася са свяцільняй, лямпачка ўспыхнула на імгненне яскравым агеньчыкам і пагасла. Наваколле паглынула чарната. Зоя ад нечаканасці спынілася. Азірнулася назад, паглядзела наперад – паўсюль адна толькі цемень. Дзяўчына думала, што вочы хутка прызвычаяцца да цемры і яна пачне бачыць хаця б сілуэты выхадаў. Але гэтага не адбывалася, чарната, што запаўняла наваколле, не спяшалася адступаць. Сэрца шалёна закалацілася.</p>
<p>Зоя зразумела, што, апроч цемры, навокал пануе яшчэ і абсалютная цішыня. Дзяўчына знаходзілася літаральна ў пары метраў ад паверхні шумнай шашы, але ў тунэль не залятала ані гуку. Зоя зрабіла крок у бок выхаду. Прынамсі, яна думала, што выхад менавіта там, разабраць, праўда гэта ці не, было немагчыма.</p>
<p>Гуку кроку яна таксама не пачула, нібы і не ступала. Яшчэ крок. Зоя выцягнула наперад рукі, каб не сутыкнуцца са сцяной. Зрабіла яшчэ некалькі крокаў. Сцяны не было.</p>
<p>На імгненне ёй падалося, што яна пачала разбіраць сілуэты ў цемры. Наперадзе, куды глядзела дзяўчына, з’явіўся згустак, які нейкім незразумелым чынам падаваўся больш цёмным чым навакольная чарната. Зоя спынілася, узіраючыся ў сілуэт. Пляма, што нерухома вісела ў паветры, раптам пачала набліжацца да дзяўчыны. Зоя закрычала, але гуку свайго голасу не пачула. Паспрабавала пабегчы, ды ногі не паслухаліся яе. Дзяўчына закрыла твар далонямі і пачала маліцца, вымаўляючы замест малітвы радкі Дудара:</p>
<p><em>Я не знаю, што будзе заўтра…</em></p>

<h4>* * *</h4>
<p>Яркае святло, што ўрывалася ў пакой з-за прыадчыненых завесаў, рэзала вочы. Зоя інстынктыўна засланіла твар далонню і адвярнулася ў іншы бок.</p>
<p>– Прачнуўся нарэшце, – невядомы жаночы голас напужаў дзяўчыну.</p>
<p>Зоя прыўзняла галаву, каб паглядзець, хто гаворыць. Перад вачыма ўсё плыло, немагчыма было зачапіцца за нешта пэўнае. Нарэшце позірк сфакусаваўся на светлай пляме, якая паступова праяўлялася ў жаночы твар.</p>
<p>– Хто вы? – сэрца дзяўчыны раптам пакрылася ледзяной коркай – свой голас яна таксама не пазнала. Хоць ён і быў больш падобны да хрыпату, Зоя адразу зразумела, што гэты голас адрозны ад тых гукаў, якія яна прызвычаілася чуць у сваёй галаве.</p>
<p>– Зусім упіўся са сваімі дружкамі, – жанчына адвярнулася. – Падымайся, а то на службу спознішся.</p>
<p>Зоя з цяжкасцю паднялася з ложка і спусціла ногі на падлогу. Галава шалёна круцілася. Дзяўчына ўзялася рукамі за скроні, каб суцішыць хістанні. Пальцы ўперліся ў жорсткі вожык кароткіх валасоў, ад даўгіх локанаў не засталося і следу. Зоя са здзіўленнем адсунула рукі і пачала ўзірацца ў далоні. Гэта былі шырокія мужчынскія далоні з тонкімі, але моцнымі пальцамі. Пакуль Зойка разглядала шматлікія валаскі на тыльным баку, у пакой вярнулася жанчына з медзяным тазам і збанам цёплай вады ў руках.</p>
<p>– На. Прывядзі сябе ў парадак, – кінула тая.</p>
<p>Зоя мімаволі паглядзела на твар жанчыны. Зрок супакоіўся, і дзяўчына нарэшце змагла разгледзець незнаёмку. Гэта была маладая жанчына гадоў трыццаці, з прыемным акруглым тварам і даўгімі русымі валасамі, сабранымі зараз у гульку на патыліцы. На шчацэ ў жанчыны распоўзся чорнай плямай вялікі сіняк.</p>
<p>– Хто гэта вас так? – запытала Зоя. Жанчына толькі зыркнула ў адказ і паспешліва выйшла з пакоя, па дарозе зачапіўшы малога, які стаяў у дзвярах. Праз імгненне з калідора пачуліся ўсхліпванні.</p>
<p>Зойка пабачыла хлопчыка і машынальна яму падміргнула, той у адказ нясмела пасміхнуўся. Дзяўчына абвяла вачыма пакой – абстаноўка была даволі сціплай: шафа, ложак, некалькі тумбачак, пара зэдляў і ўсё. Ніякай тэхнікі. На адной з тумбачак Зоя заўважыла невялікае авальнае люстэрка з металічнай ножкай.</p>
<p>– Калі ласка, падай мне гэта, – звярнулася дзяўчына да хлопчыка, паказваючы пальцам на люстэрка. Той моўчкі падпарадкаваўся.</p>
<p>Сэрца Зоі моцна закалацілася, калі жаданы прадмет апынуўся ў руках. Дзяўчына баялася таго, што яна пабачыць у адлюстраванні. Дрыжачымі рукамі Зоя накіравала авал люстэрка на сябе. З-за шкла на дзяўчыну глядзеў троху выцягнуты мужчынскі твар з тонкім шляхетным носам, вузкай рыскай вуснаў і выразнымі чорнымі вачыма, у якіх, здавалася, сабралася ўся стомленасць свету.</p>
<p>У Зоі пахаладзела ўнутры. Яна пазнала гэтага чалавека. Дзяўчына бачыла яго партрэт у артыкуле, прысвечаным ахвярам сталінскага тэрору. Гэта быў кат, звер, вычварэнец і садыст. Лейтэнант дзяржбяспекі Віктар Быхоўскі.</p>

<h4>* * *</h4>
<p>Зоя падумала, што зараз страціць прытомнасць, люстэрка выпала з яе рук, зрок затуманіўся. Дзяўчына заплюшчыла вочы і глыбока ўдыхнула.</p>
<p>«Гэтага не можа быць. Як я тут апынулася? Як я трапіла ў гэтае цела?» Яна ўзгадала Курапаты, працу каля крыжоў, дарогу да аўтобуса і тунэль. Тунэль. Што было ў тунэлі і далей, дзяўчына не памятала.</p>
<p>– Чаго сядзіш? – істэрычны голас жанчыны вырваў Зою з палону цёмных думак. – Хочаш спазніцца? Хочаш як тады? – жанчына адчайна махала рукой. На яе твары яшчэ захаваліся сляды ад нядаўніх слёз.</p>
<p>– Света, Святлана, – Зоя раптам зразумела, што ўзгадала імя жанчыны. Гэтая інфармацыя з’явілася ў галаве нібыта па падказцы суфлёра. Святлана Быхоўская – жонка Віктара.</p>
<p>– Што «Света»? – не супакойвалася жанчына. – Давай збірайся, – яна кінула на калені Зоі льняную кашулю.</p>
<p>Далей Зоя дзейнічала на аўтамаце: абмыла твар у тазе, развяла пену і пагалілася, апранула форму і самастойна зацягнула ўсе зашпількі на партупеі. Ёй не прыйшлося вывучаць усе гэтыя дзеянні з нуля – цяглічная памяць цела Быхоўскага рабіла ўсё сама. Зоя адчувала сябе начальнікам – яна проста давала загады, а цела іх выконвала, паўтарала тое, што рабіла гадамі. Прысутнасці самога Быхоўскага ў сваёй галаве Зоя не адчувала. Не было ніякага ўнутранага голасу, які б крычаў: «Выпусці мяне!» – як гэта любяць паказваць у кіно ці кнігах. Розум дзяўчыны ўзаемадзейнічаў з памяццю цела Быхоўскага наўпрост, без пасярэднікаў.</p>
<p>Зоя пад пільным наглядам раззлаванай жонкі Быхоўскага хутка праглынула прыгатаваную яешню, накінула скураны плашч, узяла з вешалкі фуражку і выйшла з кватэры, не сказаўшы ані слова. Дзяўчына вырашыла, што варта менш размаўляць, каб як мага даўжэй не выдаваць сябе.</p>
<p>Калі Зойка выйшла з дома на двор, то спачатку падумала, што зноў вярнулася ў Мінск свайго часу. Але радасць хутка сышла, калі дзяўчына пачала ўглядацца ў дэталі.</p>
<p>Быхоўскі жыў на вуліцы Карла Маркса, якая, здавалася, мала змянілася з даваеннага часу. Такі ж асфальт, такія ж невысокія дамы з дробнымі крамкамі на першых паверхах, гэтак жа сама прыпаркаваныя на ўзбочынах аўтамабілі. Толькі калі ўважліва паглядзець, становіцца зразумела, што надпісы на шыльдах крам незнаёмыя. Напрыклад, што гэта за звер такі – «Менхарчгандаль»? Машыны ўсе старых марак і па выглядзе нібы з музеяў узятыя. Дый і дамы на праўду аказаліся не такія ўжо і знаёмыя. Напрыклад, такога шэрага прастакутніка з вялікім надпісам «АТС» пад дахам дзяўчына на вуліцы Карла Маркса прыпомніць не магла.</p>
<p>Зойка зрабіла некалькі няпэўных крокаў па вуліцы і нарэшце дадумалася агучыць у думках загад: ідзі на службу. Цела Быхоўскага падпарадкавалася, і хромавыя боты хутка пакрочылі па маставой у бок будынка Народнага камісарыята ўнутраных спраў. Зойка адчувала сябе пасажырам экскурсійнага аўтобуса і толькі азіралася па баках. Цэнтр гэтага Мінска не надта адрозніваўся ад таго старога Мінска, якім яго ведала дзяўчына. Адзінае што праспект Незалежнасці – называўся ён тут Савецкай вуліцай – быў значна вузейшы, тут хадзіў трамвай і забудавана вуліца была менш маштабнай архітэктурай, чым цяпер.</p>
<p>– Якое цяпер? – Зоя раптоўна абарвала назіранні за горадам. Цела Быхоўскага ад нечаканасці спынілася. – Цяпер, – дзяўчына мімаволі звярнулася да суфлёра ў галаве. – Цяпер трыццаць сёмы год, і як трапіць у тое іншае цяпер, невядома.</p>
<p>Па шчацэ лейтэнанта дзяржбяспекі пакацілася сляза. Зоя змахнула яе рукой у скураной пальчатцы і азірнулася. Яна стаяла перад будынкам, які за дзесяцігоддзі не памяняўся – у яе часы тут размяшчалася міністэрства ўнутраных спраў, а цяпер – наркамат усё тых жа спраў. Дзяўчына рушыла да ўвахода на рагу дома. Над высокімі дзвярыма на ўзроўні даху стаяла статуя жанчыны ў атачэнні двух дзетак. Зойка ведала, што гэта багіня ўрадлівасці Дэметра, усталяваная на будынку яшчэ да рэвалюцыі, калі тут размяшчалася земляробчае таварыства ўзаемадапамогі.</p>
<p>Вартавы ля ўвахода пры набліжэнні Зоі ў целе Быхоўскага адчыніў цяжкую створку. Дзяўчына павіталася з міліцыянерам і ўвайшла ўнутр. Тут знаходзіўся яшчэ адзін пост аховы. Зоя машынальна дастала з унутранай кішэні пасведчанне НКУС і запісалася ў журнал наведванняў. Мімаходзь яна заўважыла, што почырк, якім выводзіла сваёімя рука Быхоўскага, таксама быў не падобны да яе ўласнага.</p>
<p>Зоя рушыла па вялікім фае ў бок галоўнай лесвіцы. З пралёта ёй насустрач хутка спускаўся малады мужчына ў форме з сяржанцкімі квадратамі ў пятліцах. Пабачыўшы дзяўчыну, мужчына гучна на ўсю залю прамовіў:</p>
<p>– Ты здурэў, Быхоўскі? – амаль крычаў Кунцэвіч – Зоя з дапамогай суфлёра ў галаве ўзгадала прозвішча мужчыны. – Дзе ты швэндаешся? Праз хвіліну нарада ў галоўнага!</p>
<p>– Здароў. Зараз буду, – толькі і адказала Зойка.</p>
<p>– Давай, не затрымлівайся, – Кунцэвіч зло глянуў на Зою – яго акруглы шырокі твар з прыўзнятым носам-бульбінай у гэты момант быў падобны да пысы маладога бульдога.</p>

<h4>* * *</h4>
<p>У прыёмнай наркама Зоі стала адразу моташна. З два дзясяткі мужчын у форме моўчкі чакалі пачатку нарады ў даволі цесным памяшканні. Было душна, і ноздры рэзаў густы пах мужчынскага поту. З-за дзвярэй начальскага кабінета даносіўся зычны голас Бермана. Наркам з мацюкамі і пагрозамі прабіраў кагосьці па тэлефоне.</p>
<p>Нарэшце наркам кінуў трубку – адчайны звон апарата пачулі ўсе. Зойка засумнявалася, ці застаўся ён цэлы. Вялікая створка прыадчынілася, і пачуўся голас:</p>
<p>– Усе тут? Давайце.</p>
<p>Мужчыны з прыёмнай гэтак жа моўчкі, як стаялі, перамясціліся ў велічэзны кабінет наркама. Суворыя следчыя ў шэра-зялёных гімнасцёрках і рыпучых партупеях выстраіліся сціпла каля сценкі і нясмела пазіралі на начальніка. Берман жа выглядаў надзіва спакойным, нягледзячы на нядаўнюю лаянку.</p>
<p>– Дазвольце зачытаць даклад па… – быў пачаў Воўчак, непасрэдны начальнік Быхоўскага, але наркам прыпыніў яго жэстам.</p>
<p>– Канчай. Не да гэтага.</p>
<p>Берман паправіў каўнер гімнасцёркі з камісарскімі ромбамі ў пятліцах, азірнуў натоўп следчых прыжмураным вокам і пачаў:</p>
<p>– Хуёва работаеце, таварышы, – спакойны тон наркама не прадвяшчаў нічога добрага. – Зверху сказалі, што наша ардэнаносная рэспубліка, наша родная Савецкая Беларусь адстае! Блядзь, вы ўяўляеце, адстае! І ў чым? У справе выяўлення ворагаў савецкага народа. А гэта значыць, што не рэспубліка адстае, а наш наркамат адстае! Лічбы, блядзь, храмаюць! Таварыш Яжоў даручыў нам лічбы, партыя зацвердзіла, а вы, прыпіздкі, іх не выконваеце. Міндальнічаеце з ворагамі. У джэнтльменаў гуляеце. Думаеце, ворагі б сталі з вам цырымоніцца, калі б іх планы здзейсніліся? Бац і ўсё!</p>
<p>Наркам склаў далонь у імправізаваны пісталет і стрэліў у Воўчака, той нервова хмыкнуў.</p>
<p>– Трэба працаваць, як Быхоўскі, – Берман тыцнуў пальцам у бок Зоі. У дзяўчыны ўнутры ўсё пахаладзела, яна злавіла на сабе некалькі злых позіркаў ад калег Быхоўскага. – О-о-о, я бачыў, як лоўка ён раскалоў аднаго нацдэмчыка, – працягнуў Берман. – Хрусь і папалам, – наркам засмяяўся. – На ордэн ідзеш, Быхоўскі! Толькі трэба яшчэ папрацаваць. Усім вам трэба папрацаваць, іначай мне піздзец. А калі мне піздзец, то вам зусім не пазайздросціш. Там, – Берман махнуў рукой угару, – намякаюць на тое, што, можа, і ў нас у органах засела контра. Можа, таму мы лічбы не даем? Памятайце пра гэта, саколікі. З сённяшняга дня, з гэтага самага моманту ніхто, блядзь, не выйдзе з канторы, пакуль не выканае план! Панятна? А цяпер па месцах.</p>
<p>Зашоргалі па дубовым паркеце хромавыя боты – натоўп следчых накіраваўся да выхаду. Зоя пераступала з нагі на нагу, знаходзячыся ў паўшокавым стане. Толькі цяпер яна насамрэч зразумела, у якую пастку патрапіла. Дзяўчына цудоўна ведала, пра якія лічбы казаў наркам. Яна чытала пра іх у кнігах і артыкулах. Лічбы рэпрэсаваных, якія спускаліся зверху. Вінаваты, не вінаваты – нікога не цікавіць. План ёсць план.</p>
<p>Незаўважна каля Зоі з’явіўся Воўчак, узяў пад локаць і пачаў хрыпаватым паўшэптам нагаворваць:</p>
<p>– Быхоўскі, блядзь, не падвядзі. Там твае нацфашысты засталіся, ты ж з імі па-хуценькаму. Прашу, – у голасе начальніка адчуваўся непрыхаваны адчай, – не зробім лічбы – самі туды сядзем. Ён жа разбірацца не будзе. Быў ордэн, стане ордэр.</p>
<p>Зоя ківала галавой і ліхаманкава думала, што рабіць, як выкруціцца. У мітусні Воўчак адстаў, і да кабінета Быхоўскага дзяўчына ішла адна. У роспачы прайшла невялікі пакой наскрозь і стала каля акна, што выходзіла на галоўную вуліцу Мінска. Па маставой звінелі трамваі і праносіліся легкавікі, але дзяўчына іх не заўважала. Яна паглыбілася ў змрочныя думкі.</p>
<p>Метады працы Быхоўскага з ворагамі Зоя ведала добра са сведчанняў тых, хто цудам выжыў у віры рэпрэсій. Гэты тып пакінуў пра сябе злавесную памяць. І праз дзясяткі гадоў было жудасна чытаць пра тое, што ён рабіў з вязнямі турмы НКУС, каб выцягнуць з іх прызнанне.</p>
<p>Нечакана дзверы адчыніліся і ў кабінет уварваўся малады белавалосы хлопец у форме канвойнага.</p>
<p>– Ну што? Заводзіць першага? – вочы маладзёна гарэлі агнём нецярплівасці.</p>
<p>Філістовіч, узгадала Зоя. Малодшы памагаты з аддзелу Быхоўскага.</p>
<p>– Так, – нясмела адказала дзяўчына.</p>
<p>Хлопец знік у калідоры, пакінуўшы дзверы кабінета адчыненымі. Зоя глянула ў чорны прастакутнік выхаду і зрабіла першы крок у кірунку пакоя для допытаў.</p>

<h4>* * *</h4>
<p>Гэты пакой не меў вокнаў. Сцены яго былі пафарбаваныя зялёнай алейнай фарбай, а падлога пакрытая кафляй. Пасярод памяшкання стаяў стол з лямпай, з двух бакоў стала, адно насупраць другога, стаялі два крэслы. На адным з іх сядзеў першы паддопытны.</p>
<p>Зоя пазнала яго, як толькі ўвайшла ў пакой. Гэта быў Алесь Дудар. Ужо не такі малады, як на фотаздымках 1920-х, кудлаты, са шматдзённай шчацінай на шчоках. Чым даўжэй дзяўчына ўглядалася ў твар паэта, там больш халадзела яе нутро. Пад вачыма Дудара набухлі сінія мяшкі, вусны растрэскаліся, нос быў чырвоны і пахілены трохі набок, правае вуха парванае, а з вушніцы да шыі цягнуўся след закарэлай крыві. Рукі былі скручаны за спінай, вочы заплюшчаны, здавалася, што паэт спіць.</p>
<p>У кроку за крэслам Дудара стаяў Філістовіч. Было бачна, што малады чалавек ледзь не падскоквае ад нецярпення. Так яму хацелася хутчэй пачаць допыт.</p>
<p>Зоя з цяжкасцю прымусіла сябе зрабіць крок да стала, затым павольна апусцілася ў крэсла і ўздыхнула. Філістовіч увесь гэты час не зводзіў вачэй з твару Быхоўскага – чакаў сігналу, здагадалася Зоя. Дзяўчына апусціла зрок на тэчку, што ляжала на стале ў святле лямпы, і ў гэты момант Філістовіч пачаў дзейнічаць – відаць, прыняў гэты позірк за пачатак допыту.</p>
<p>Хлопец зрабіў крок да Дудара, запусціў далонь у паэтаву шавялюру на патыліцы і з усяго маху даў галавой аб стальніцу. Пачуўся хруст, з носа пырснула густая кроў у перамешку са сліззю.</p>
<p>– Не спаць! – гаркнуў Філістовіч, і на яго твары з’явілася злосная ўсмешка. Ён паглядзеў на Зою, шукаючы адабрэння, маўляў, зірніце, як я яго.</p>
<p>Ад нечаканасці ўчынку канвойнага сэрца дзяўчыны сышло ў пяткі. Ад віду крыві закружылася галава і пацягнула ванітаваць, але Зоя з усяе моцы стрымлівала позыў. Яна пацягнулася да асадкі, што ляжала на стале і пачала яе вярцець у руках, пільна ўглядаючыся ў блікі лямпы на чорным эбанітавым корпусе – абы не глядзець на скрываўлены твар Дудара.</p>
<p>– Выйдзі, – прашаптала Зоя.</p>
<p>– Што? – не адразу пачуў Філістовіч.</p>
<p>– Я сказаў, выйдзі, – цвёрда паўтарыла дзяўчына.</p>
<p>– Так точна, – хлопец перавёў позірк з твару на асадку, якую Зоя круціла ў руках, і падміргнуў. Маўляў, зразумела, як Быхоўскі далей будзе весці допыт.</p>
<p>Цяжкія дзверы зарыпелі, і канвойны выйшаў у калідор. Толькі тады, калі створка з металічным грукатам зачынілася, Зоя дала волю пачуццям і зарыдала. Праплакаўшы хвіліну, яна выцерла вочы рукавом гімнасцёркі Быхоўскага і паглядзела на Дудара.</p>
<p>Той, здавалася, працягваў спаць, апусціўшы галаву долу. Толькі цяпер з растоўчанага носа звісала даўгая нітка крыві.</p>
<p>– Алесь, – Зоя першы раз нясмела звярнулася да паэта. – Алесь Дудар.</p>
<p>Той працягваў ледзь чутна сіпець пашкоджаным носам і, здавалася, не звяртаў ніякай увагі на дзяўчыну.</p>
<p>– Алесь, – гучна шаптала Зоя, – я насамрэч не гэты Быхоўскі, якога вы ведаеце. Я з будучыні, мяне завуць Зоя Камінская, я трапіла ў яго цела выпадкова, – Зоя казала і адначасова разумела наколькі дзіка гэта гучыць: дзяўчына з будучыні ў целе ката. – Мы там, у будучыні, вывучаем вашу творчасць у школах, ва ўніверсітэтах, пішам пра вас кнігі.</p>
<p>Дудар маўчаў.</p>
<p>– Вы… вы мой любімы паэт, – Зоя зноў расплакалася, па твары следчага Быхоўскага адна за адной пацяклі слёзы.</p>
<p>– Я не знаю, што будзе заўтра, – ціха зацягнула дзяўчына, – Мне сягоння апошняй мяжой...</p>
<p>Дудар раптам кашлянуў і захрыпеў:</p>
<p>– Не…</p>
<p>Зоя замоўкла і скіравала ўсю сваю ўвагу на паэта.</p>
<p>– Не іграйце са мной, таварыш следчы. У вас дрэнна атрымліваецца.</p>
<p>– Але я насамрэч не ён… – тыраду Зоі перарваў зацяжны кашаль Дудара – стол перад ім пакрыўся дробнымі кропелькамі крыві.</p>
<p>Дзяўчына замаўчала і ўзялася рукамі за галаву.</p>
<p>– Я вас вызвалю, – прашаптала Зоя, – я вас абавязкова вызвалю.</p>
<p>Некалькі хвілін дзяўчына разглядала Дудара, які зноў вярнуўся да стану паўсну – звесіў галаву на грудзі і павольна сіпеў носам. Затым яна паднялася і адчыніла дзверы.</p>
<p>– Выведзі яго, – сказала Зоя Філістовічу. Радасны хлопец зайшоў у пакой паглядзець на вынікі допыту, але хутка вярнуўся і запытальна паглядзеў на дзяўчыну.</p>
<p>– Ён падпісаў?</p>
<p>– Не. Выведзі яго, – у вачах Філістовіча чыталася неразуменне і нават расчараванне. З падказкі суфлёра Зоя ведала, што малады канвойны захапляўся метадамі Быхоўскага і ва ўсім хацеў быць падобным да яго, як кажуць, глядзеў у рот. Зараз, відаць, кумір расчараваў паслядоўніка.</p>
<p>Філістовіч зло штурхнуў Дудара, так, што той проста вываліўся з крэсла. Маладзён уздзёрнуў паэта з падлогі і пацягнуў да выхаду. Дудар ледзь трымаўся на нагах. Калі паэта правялі міма Зоі, той узняў галаву і паглядзеў на дзяўчыну. Зоі падалося, што ў тым позірку стомленых чырвоных вачэй на імгненне мільганула іскарка надзеі.</p>

<h4>* * *</h4>
<p>Наступным паддопытным быў Міхась Чарот. У Зоі апусціліся рукі, калі яна пабачыла змардаванае аблічча паэта, якога ўводзіў у пакой Філістовіч. Усе, каго яна ў апошнія гады ўшаноўвала на вечарах памяці, чые вершы чытала на імпрэзах, усе былі тут, і пакуль што жывыя. Пакуль што.</p>
<p>Канвойны шпурнуў Чарота ў крэсла і з усяго размаху заляпіў аплявуху.</p>
<p>– Павітайся з таварышам следчым, сука!</p>
<p>Паэт прахрыпеў нешта ледзь чутнае.</p>
<p>– Не чую, – Філістовіч пляснуў далонню па твары Чарота другі раз.</p>
<p>У Зоі ад злосці далоні сціснуліся ў кулакі, яна ўжо паднялася з месца каб спыніць памагатага, але раптам дзверы ў пакой адчыніліся і на парозе паказаўся сілуэт наркама.</p>
<p>– Быхоўскі, блядзь, я цябе не пазнаю – ужо гадзіна прайшла, а ніводнага пратакола не падпісана. Што за хуйня, Быхоўскі? – тон Бермана быў яшчэ паблажліва-спакойны, але ў ім ужо праскоквалі ноткі ярасці.</p>
<p>– Стараюся, – Зоя расціснула кулакі.</p>
<p>– Хуёва стараешся. Мне тут далажылі, – наркам зірнуў на Філістовіча, – што ты нават не выкарыстоўваеш свае метады ўздзеяння, за якія я цябе хваліў перад усімі. Паўтараю другі раз: што за хуйня, Быхоўскі?</p>
<p>– Я… – Зоя адчувала, што ходзіць па краі. – Учора…</p>
<p>– Што ты ўчора нажраўся, я ведаю. Але твае дружкі, з якімі ты паддаваў, ужо закрылі па дзве-тры лічбы. Кунцэвіч і той траіх ужо апрацаваў, а ты з гэтым цацкаешся.</p>
<p>Берман нечакана падышоў да Чарота і з адцяжкай ударыў таму кулаком у твар. Галава паэта бязвольна хіснулася.</p>
<p>– Вось так трэба працаваць, Быхоўскі! – наркам пацёр выцятыя касцяшкі пальцаў. – Давай, блядзь, працягвай допыт, а я пагляджу.</p>
<p>Зоя пад позіркамі Бермана і Філістовіча наблізілася да стала. Яна не думаючы стала перабіраць тэчкі са справамі зняволеных. Танюткія кардонкі ўтрымлівалі ў сабе літаральна па некалькі паперак: санкцыю пракурора на арышт, пратакол арышту і вобшуку, пратакол допыту.</p>
<p>Звычайна апошні дакумент быў пусты. Справа Чарота была такая ж танюткая, як і астатнія.</p>
<p>– Ты што, хочаш яму ў жопу паперу засунуць, блядзь? – прарычаў Берман. – Я не поняў, цябе вучыць трэба, як весці допыты? Быхоўскі, блядзь, у мяне мала часу.</p>
<p>Зоя паклала тэчку на стол і падышла да Чарота. Паэт прыўзняў галаву, каб паглядзець, хто засланіў святло лямпы. На пасінелым ад пабояў твары прарэзалася няўлоўная ўсмешка.</p>
<p>– Таварыш следчы, – ледзь чутна прахрыпеў Чарот, – я не вінаваты.</p>
<p>Зоя азірнулася на Бермана. Той глядзеў на дзяўчыну, зло насупіўшы бровы, у позірку Філістовіча, які стаяў побач з наркамам, чыталася зларадства. Дзяўчына адчула, як у глыбіні яе галавы нараджаецца тоненькі галасок: «Дай толькі загад – і я ўсё зраблю. Адзін загад – і ўсё скончыцца», – пішчэў гэты галасок, у якім чыталіся інтанацыі Быхоўскага. Зоя разумела, што, сапраўды, варта ёй толькі падумаць – і цела следчага, натрэніраванае за сотні допытаў, зробіць усё як мае быць. Апрацуе Чарота да паўсмерці, выдрапае з яго прызнанне на пацеху Берману і Філістовічу. Адзін знак – і на яе не будуць глядзець як на ворага, зразумеюць, што яна свая.</p>
<p>Зоя страсянула галавой і адкінула думку як мага далей у глыбіні розуму.</p>
<p>– Блядзь, Быхоўскі, хуй з табой, – разарваў цішыню наркам. – Канчай гэты цырк. Бачу, ты сапраўды стаміўся за гэтыя дні. Бывае. Адпачні гадзінку – і за справу, – Берман па-бацькоўску пахлопаў Зою па спіне. – Толькі далей без фокусаў.</p>
<p>– Выведзі яго – і свабодны на гадзіну, – кінула дзяўчына Філістовічу, калі наркам выйшаў за дзверы. – Ты ўсё чуў.</p>
<p>Зоя выйшла на калідор і накіравалася ад допытных камер у бок адміністрацыйнай часткі будынка. За паваротам яна ледзь не наляцела на Кунцэвіча. Той мыў скрываўленыя рукі ва ўсталяваным на калідоры ўмывальніку. Дзяўчына выбачылася, але калега ў адказ прамаўчаў і, зло ўсміхнуўшыся, праводзіў Зою позіркам. Злавеснасці яго ўхмылцы дадавалі дробныя плямкі крыві, што пакрывалі твар следчага.</p>

<h4>* * *</h4>
<p>Як толькі Зоя аказалася ў кабінеце Быхоўскага, то адразу зачыніла за сабой дзверы на засаўку. Пра адпачынак не было гаворкі, дзяўчына ліхаманкава думала, што рабіць далей. Яна пачала аглядаць паліцы шафаў і шуфляды стала, што стаялі ў кабінеце. Можа, што-небудзь знойдзенае дасць адказ, як дзейнічаць?</p>
<p>У першай жа шуфлядзе стала ляжаў чорны рэвальвер – узнагародны «наган», аб чым сведчыла медзяная таблічка на рукаятцы. Зоя ўзважыла зброю ў руцэ. Унутраны суфлёр падказаў ёй, што Быхоўскі быў неважнецкім стралком. Да таго ж у барабане рэвальвера было толькі сем патронаў, і не факт, што ўсе баявыя. Тым не менш дзяўчына паклала наган у кішэнь галіфэ. На ўсялякі выпадак.</p>
<p>Зоя працягнула пошукі, і ў гэты момант зазвінеў тэлефон на стале. Дзяўчына аслупянела, некалькі імгненняў вагалася, браць трубку ці не, але затым падумала, што гэта можа быць начальства, і падышла да апарата.</p>
<p>– Слухаю.</p>
<p>– Віця, гэта ты? – запытаў незнаёмы жаночы голас на тым баку. Зоя зразумела, што гэта была не жонка Быхоўскага. – Я цябе ўчора ўвесь вечар чакала, а ты не прыйшоў. Віцечка, давай ты сёння прыйдзеш. Я вельмі сумую.</p>
<p>Унутраны суфлёр нарэшце адкапаў для дзяўчыны інфармацыю – званіла палюбоўніца Быхоўскага, былая машыністка з наркамата Марыся.</p>
<p>– Я казаў: не звані мне на службовы, – адрэзала Зоя і кінула трубку. Затым агледзела апарат і вырвала з яго шнур, які звязваў тэлефон з сеткай. Больш ніхто не пазвоніць.</p>
<p>Дзяўчына працягнула пошукі па кабінеце. На паліцы знайшоўся стос розных афіцыйных бланкаў, які зацікавіў Зою. Яна раскідала паперы па стале і пачала ліхаманкава шукаць патрэбнае. Вось! Бланк перавода вязня з турэмнай камеры на допыт. НКУС быў надзвычай бюракратызаванай структурай, любы крок павінны быў мець папяровае пацверджанне.</p>
<p>Зоя адкінула лішнія паперы, узяла асадку, абмакнула ў чарніла і ў графе «імя паддопытнага» вывела: Дайлідовіч Аляксандр Аляксандравіч. Сапраўднае імя Алеся Дудара. Паставіла роспіс. Намацала ў шуфлядзе скрынку з пячаткай і зрабіла адбітак. Заставалася адна дробязь – роспіс начальніка. Дзяўчына пачала корпацца ў паперах на стале і нарэшце вывудзіла патрэбны дакумент з подпісам Воўчака. Прыкінула, як весці пяром, зрабіла некалькі спроб на іншым аркушы і нарэшце скапіявала подпіс начальніка на бланк. Атрымалася амаль неадрозна.</p>
<p>Зоя машынальна пагайдала паперай у паветры, каб чарнілы хутчэй высахлі, і паклала бланк у кішэнь гімнасцёркі. Зірнула на гадзіннік на сцяне – прайшло ўсяго пятнаццаць хвілін «адпачынку».</p>
<p>Дзяўчына намацала рэвальвер у кішэні, глыбока ўздыхнула, адчыніла дзверы кабінета і выйшла ў калідор.</p>
<p>Зоя вырашыла ісці да ўнутранай турмы не праз допытныя камеры, адкуль толькі прыйшла, а праз двор, каб не наткнуцца на калег Быхоўскага. На вуліцы было пахмурна, цяжкія свінцовыя хмары навіслі над цэнтрам Мінска. Дзяўчына ішла па забрукаванай пляцоўцы, аточанай карпусамі НКУС, і азіралася па баках у пошуках магчымага шляху ўцёкаў.</p>
<p>Вялікая брама для грузавога транспарту, праз якую завозілі новых арыштаваных, была пад прыглядам двух узброеных вартавых. У двары стаялі два грузавікі з прастакутнымі кузавамі. Зоя з расчараваннем даведалася ад унутранага суфлёра, што Быхоўскі не ўмее імі кіраваць. Легкавых машын у двары не было.</p>
<p>Дзяўчына наблізілася да цыліндрычнага будынка з вузкімі вокнамі-байніцамі – унутранай турмы НКУС, якую ў літаратуры пра рэпрэсіі заўжды называлі «амерыканкай». Ля ўвахода стаяў вартавы, якому Зоя працягнула пропуск. Унутры недалёка ад дзвярэй размяшчаўся кабінет начальніка турмы. Зоя накіравалася туды, на хаду выцягваючы з кішэні падроблены бланк.</p>
<p>Сакалоў, так звалі начальніка, быў на месцы. Калі Зоя зайшла, той наварочваў суп з металічнай міскі.</p>
<p>– О, якія людзі! – узрадаваўся начальнік. – Сам Быхоўскі пажалаваў! Якім лёсам?</p>
<p>– Мне патрэбны Дайлідовіч, – сказала дзяўчына максімальна будзённым тонам і працягнула бланк.</p>
<p>– А дзе гэты твой шныр? – Сакалоў узяў паперу з рук Зоі і, амаль не гледзячы, падмахнуў свой подпіс. – Як яго там? Філістовіч! Бегаў тут пастаянна па кліентаў.</p>
<p>– Адпачывае. Стаміўся.</p>
<p>– Ясна-панятна, – Сакалоў падміргнуў дзяўчыне. – Што ж, пойдзем.</p>
<p>Начальнік падняўся, паклікаў вартавога, які стаяў недалёка, і разам з Зояй яны пайшлі да патрэбнай камеры. Зазвінелі ключы, створка пасунулася ўбок, і перад дзяўчынай адкрылася жудасная карціна: усё невялікае памяшканне камеры было забіта людскімі целамі. Абадраныя, скрываўленыя людзі проста не маглі апусціцца на падлогу, бо там не было месца не тое каб легчы, а нават каб шырэй паставіць ногі. Вартавы ўзяў ружжо ў дзве рукі і прытрымліваў спіны зняволеных, каб тыя не вываліся за межы камеры праз дзверы.</p>
<p>– Давайце сюды мне гэтага вашага Дудара, – пракрычаў Сакалоў.</p>
<p>Натоўп зашоргаў, і праз некалькі імгненняў у праёме паказалася знаёмае аблічча. Зоя ледзь стрымлівала слёзы. Начальнік рэзка выцягнуў Дудара з людской масы і перадаў дзяўчыне.</p>
<p>– Вось твой Дайлідовіч, – Сакалоў грэбліва абцёр далоні аб галіфэ і даў загад вартавому зачыняць камеру. – Вы ж давайце з імі там хутчэй, а то ў мяне хата не гумовая. А тут яшчэ і новых абяцаюць прыслаць.</p>
<p>– Так, – толькі і змагла адказаць Зоя. Яна падтрымлівала цела Дудара, які з цяжкасцю трымаўся на нагах.</p>
<p>– Табе дапамагчы? – начальнік заўважыў, што паэт хутка паваліцца.</p>
<p>– Не, я сам, – Зоя пацягнула Дудара да выхаду, праз які нядаўна заходзіла.</p>
<p>– А чаму туды? Допытныя ж там, – зноў запытаў Сакалоў.</p>
<p>Дзяўчына зразумела, што ў начальніка турмы пачалі нараджацца пэўныя падазрэнні.</p>
<p>– Ды новенькіх практыкантаў раптам прывялі. Хачу ў сябе паказаць ім, як трэба працаваць, – зманіла дзяўчына.</p>
<p>– А-а-а, ну, справа добрая, плённай працы! – хмыкнуў Сакалоў і пайшоў да свайго кабінета.</p>
<p>Калі Зоя з Дударам пакінулі будынак турмы, на вуліцы ўжо пачынаўся дождж. Дзяўчына накіравалася да бліжэйшага двухпавярховага корпуса. З памяці Быхоўскага яна ведала, што там знаходзіцца службовы выхад на вуліцу, каля якога звычайна быў толькі адзін вартавы. Зоя на хаду намацала рукаятку нагана і дастала яго з кішэні.</p>
<p>Дзверы ў корпус былі адчыненыя, і ніхто іх не ахоўваў. Дзяўчына навалілася на створку плячом і апынулася ў даўгім калідоры, які быў ярка асветлены электрычнымі свяцільнямі.</p>
<p>– Хутка будзем на волі, – прашаптала Зоя. Дудар маўчаў.</p>
<p>Дзяўчына літаральна ўзваліла паэта на спіну і павольна пайшла ўздоўж калідора ў бок іншага выхаду. З кожным зробленым крокам ноша станавілася цяжэйшай. Зоя пачала заўважаць, што святло ад лямпачак стала настолькі яскравым, што балюча было проста глядзець наперад. Дзяўчына заплюшчыла вочы і працягнула хаду ўсляпую. Скроні і лоб Зоі пакрыліся потам, вочы залівала пякучая вадкасць. Дзяўчына змахнула пот рукой, у якой трымала пісталет, не разлічыла наступны крок, страціла раўнавагу і грымнулася разам з Дударам на халодную падлогу. Цела паэта навалілася на спіну Зоі так, што ёй цяжка было зварухнуцца. Не было чым дыхаць. Дзяўчына адкінула пісталет і выцягнула наперад руку, каб хоць за штосьці ўчапіцца і паспрабаваць вызваліцца з-пад цяжару. Нічога не было. Сама падлога, здавалася, растварылася ў паветры. Зоя расплюшчыла вочы і не пабачыла нічога, апроч нясцерпна балючай белі.</p>

<h4>* * *</h4>
<p>У кволым водбліску падсветкі мабільніка быў бачны толькі заклапочаны твар Грышкі.</p>
<p>– Зоя, Зоя, ты мяне чуеш? – прыгаворваў хлопец і лёгка пляскаў дзяўчыну па шчоках.</p>
<p>– Хопіць! – Зоя падняла руку, каб засланіць твар, хлопец тут жа прыпыніў свае рэанімацыйныя дзеянні.</p>
<p>– Я думаў, у цябе прыступ, – Грышка імгненна адхіліўся і вінавата паглядзеў на Зою.</p>
<p>Дзяўчына кінула на яго адзін толькі позірк і пачала ліхаманкава азірацца па баках. Дудара не было, пісталета не было, белага святла не было. Зоя глянула на сваю далонь – звычайная дзявочая рука. Яе рука. Вакол быў цёмны неасветлены тунэль пад МКАД, і шум руху шматлікіх машын працінаў яго наскрозь.</p>
<p>– Што здарылася? – спытала дзяўчына.</p>
<p>– Я… – нясмела пачаў Грышка, – я вырашыў таксама закончыць работу. Ішоў за табой. Калі ты зайшла ў тунэль, там раптам пагасла святло. Я кінуўся ўслед, а тут ты ляжыш.</p>
<p>Дзяўчына рэзка павярнула галаву ў бок супрацьлеглага выхаду і краем вока зачапіла нейкі цень, які прамільгнуў на фоне праёма. Зоя міргнула – і ад ценю не засталося і следу.</p>
<p>– Тут нікога больш не было?</p>
<p>– Здаецца не, – здзіўлена адказаў Грышка. – З табой усё добра?</p>
<p>– Так, – адказала Зоя. Грышка працягнуў руку і дапамог ёй падняцца. – Са мной усё добра.</p>
                    

                </div>
                </div>
        </section>  

         <section class="how-help">
            <div class="how-help-content">
               <div class="title">
                  <h2>Хочаш дапамагчы часопicу?</h2>
               </div>
               <ul class="collapsible popout">
                  <li>
                     <div class="collapsible-header">
                        <a href="mailto:mimikriabel@gmail.com"><i class="far fa-envelope"></i></a> 
                        <h3>Напiшы тэкст</h3>
                     </div>
                     <div class="collapsible-body">
                        <p>Часопіс Мінкульт пераехаў у Вільню, і цяпер плануе выдаваць тут неверагодна цікавыя тэксты, апавяданні, назіранні і гісторыі! Запрашаем пісменнікаў на супрацоўніцтва! нам цікавыя празаічныя тэксты: мастацкая проза, п'есы, інтэрвію, нарысы.</p>
                     </div>
                  </li>
                  <li>
                     <div class="collapsible-header">
                        <a href="https://www.facebook.com/donate/569783351178699/10230470277559638">
                        <i class="fab fa-facebook-square"></i>
                        </a>
                        <h3>Стань фундатарам</h3>
                     </div>
                     <div class="collapsible-body">
                        <div class="support-block content">
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>5 USD</h4>
                                 <p>Дзякуй ад "Мінкульта".</p>
                                 <img src="img/kitty.svg" alt="kitty thanks u flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>15 USD</h4>
                                 <p>Перадзамова нумара</p>
                                 <img src="img/kitty-3.svg" alt="kitty perorders minkult flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>30 USD</h4>
                                 <p>Нумар з аўтографамі</p>
                                 <img src="img/kitty-2.svg" alt="kitty sign minkult flaticon">
                              </a>
                           </div>
                        </div>
                     </div>
                  </li>
               </ul>
            </div>
         </section>
    </main>

    <footer>
        <div class="footer-content content">
            <div class="footer-block">
                <h4>Падпiшыся на Мiнкульт</h4>
                <p>Пакiнь e-mail, каб атрымлiваць навiны часопicа</p>
                <form id="form1" name="form1" class="wufoo topLabel page" accept-charset="UTF-8" autocomplete="off" enctype="multipart/form-data" method="post" novalidate="" action="https://coughka.wufoo.com/forms/zawjggu13oayjo/#public">
                    <div class="form-content">
                    <label class="desc" id="title1" for="Field1">
                        Email
                    </label>
                    <input id="Field1" name="Field1" type="email" spellcheck="false" class="field text medium" value="" maxlength="255" tabindex="1" placeholder="e-mail">
                    <input id="saveForm" name="saveForm" class="btTxt submit" type="submit" value="&#8594;">
                           
                    <input type="hidden" id="idstamp" name="idstamp" value="TceZwVYv7Ff+ftd4jjehgYF+ab+OUUQQySG0Z+2dap4=">
                </div>
            </form>                             
            </div>
            <div class="footer-block">
                <div class="menu-footer">
                    <a href="index.html#author">Аўтары</a>
                    <a href="index.html#team">Рэдакцыя</a>
                    <a href="support.html">Падтрымка</a>
                </div>
                <div>
                    <p><small>E-mail: mimikriabel@gmail.com</small></p>
                    <p><small>Выкарыстанне матэрыялаў Мiнкульт магчыма толькі з пісьмовага дазволу рэдакцыі.<br>
                    Актыўная спасылка на старонку Мiнкульт, якая ўтрымлівае арыгінал публікацыі, абавязковая.<br>
                    Сайт можа ўтрымліваць кантэнт, не прызначаны для прагляду асобаў, малодшых за 27 гадоў.</small></p>
                </div>
            </div>
        </div>
    </footer>    
    <div class="subfooter">
        <small><a href="https://www.instagram.com/chkalava/" title="Make tea not war">Андрэй Пакроўскі</a> <i class="fas fa-crow"></i></small>
    </div>


    <script src="https://code.jquery.com/jquery-2.2.0.min.js" type="text/javascript"></script>
    <script type="text/javascript" src="js/materialize.js"></script>
    <script>
          $(document).ready(function(){
            $('.collapsible.popout').collapsible();
            $('.dropdown-trigger').dropdown({
                constrainWidth:false
            });
        });
    </script>
    <script src="js/dropdw.js"></script>

    
    </body>
</html>