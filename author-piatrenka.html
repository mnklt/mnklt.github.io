<!DOCTYPE html>
<html>
   <head>
      <meta charset="utf-8" />
      <meta http-equiv="X-UA-Compatible" content="IE=edge">
      <title>Mnklt. Юльяна Пятрэнка</title>
      <meta name="viewport" content="width=device-width, initial-scale=1">
      <meta property="og:title" content="Mnklt. Юльяна Пятрэнка. Неверагодная тэорыя верагоднасці">
      <meta property="og:site_name" content="Лiтаратурны часопic">
      <meta property="og:url" content="http://www.minkult.me/author-paddubski.html">
      <meta property="og:description" content="Юльяна Пятрэнка. Неверагодная тэорыя верагоднасці">
      <meta property="og:image" content="img/insight.png">
      <link rel="icon" type="image/png" href="img/insight.png"/>
      <link rel="stylesheet" type="text/css" media="screen" href="css/styles.css" />
      <link rel="stylesheet" type="text/css" media="screen" href="css/media.css" />
      <script src="https://yastatic.net/share2/share.js" async="async"></script>
   </head>
   <body class="deco numar5">
      <header>
         <div class="menu menu-authors">
            <div class="dropdown">
               <div onclick="myFunction()" class="dropbtn"><i class="fas fa-bars"></i></div>
               <div id="myDropdown" class="dropdown-container">
                  <a class ="waves-effect" href="index.html#author" title="know your author">Аўтары</a>
                  <a class ="waves-effect" href="index.html#team">Рэдакцыя</a>
               </div>
            </div>
         </div>
      </header>
      <main>
         <section class="read">
            <div class="content read-content">
               <div class ="intro">
                  <h2>Юльяна <br> Пятрэнка</h2>
                  <figure>
                     <img src="img/fist.svg" alt="Давыд Паддубскі">
                  </figure>
                  <!--<p class="bio">Літаратурны крытык і журналіст, нарадзіўся ў 1977 годзе ў Койданава. Скончыў журфак БДУ, працаваў выкладчыкам, даследаваў пісьменніцкую крытыку. Піша рэцэнзіі, артыкулы і эсэ для папяровых і электронных выданняў, а таксама інфармацыйных агенцыяў. Спавядае флабэраўскую максыму «Чытаць, каб жыць», галоўную задачу бачыць у пабудове камунікацыі між кнігамі.</p>-->
                  <div class="divider"></div>
               </div>

               <div class="text">
                  <h3 id="hand">Неверагодная тэорыя верагоднасці</h3>

                  <div class="divide-columns">

                    
                    <p>Тонкі серабрысты перазвон набліжаўся. Здавалася, ён гучаў з усіх бакоў, ажно вушы закладвала.</p>
                    <p>«Дзінь-дрынь-дынь, дзінь-дрынь-дынь, цілі-цілі-дынь…»</p>
                    <p>Урэшце ўсё сціхла, нібы абарвалася. Накрыла такая аглушальная цішыня, якая бывае ў старым глыбокім калодзежы, пячоры ці космасе.</p>
                    <p>У апраметнай цемры заззяў, затанчыў жаўтлявы агеньчык. Ён набліжаўся крывымі зігзагамі, быццам залаты матыль. Яшчэ хвіліна – і можна было разгледзець дзяўчыну, якая трымала свечку.</p>
                    <p>Рудая і раскудлачаная, босая і апранутая ў лахманы, яна скакала па снезе вярхом на качарзе, пакуль не спынілася акурат на ростанях.</p>
                    <p>Шыбнула за спіну кірзавы бот, крутанулася вакол сябе тры разы, паправіла на галаве гарачы блін, з якога ішла пара, потым наблізіла да рабаціністага твару свечку і спытала:</p>
                    <p>– Малады чалавек, як вас зваць? З якога боку сватоў чакаць?</p>
                    <p>Свечка згасла, затое задымілася качарга. З яе, нібы з рэактыўнага самалёта, снапом паляцела гарачае вуголле, рассыпаючыся па снезе шыпучымі іскрамі.</p>
                    <p>– Малады чалавек! Малады чалавек?..</p>
                    <p>– А? Што?! – падхапіўся Юрась і балюча стукнуўся галавой аб верхнюю лаўку са скручанымі матрацамі.</p>
                    <p>– Малады чалавек, уставайце, Стараселле праз дзесяць хвілін! Маглі б, дарэчы, і пасцель узяць! – мажная правадніца з кароткімі фіялетавымі валасамі шыбнула на стол квіток з надарваным куточкам і абурана зацокала абцасамі прэч.</p>
                    <p>Юрась звесіў доўгія ногі, пачасаў кучаравую патыліцу і працёр заспаны твар.</p>
                    <p>«Цьху! Прысніцца ж такое!..»</p>
                    <p>Унізе спалі захінутыя курткамі пасажыры. Вагон мерна пагойдваўся, за акном цягнулася белая пустэча, калі-нікалі выскоквалі з яе самотныя слупы ці заснежаныя паўмёртвыя дрэвы.</p>
                    <p>Юрась пацягнуўся, зноўку стукнуўся галавой і саскочыў на падлогу. Схапіў заплечнік і куртку ды падаўся паўз сонных пасажыраў да выхаду.</p>
                    <p>Шэрая раніца дыхнула ў твар холадам і колкім снегам.</p>
                    <p>Цягнік чмыхнуў шызым з’едлівым дымам і загрукатаў далей.</p>
                    <p>Хлопец уздыхнуў і падаўся праз пуці, незадаволена разглядаючы маленькі абшарпаны будынак станцыі, крыва і безгустоўна ўпрыгожаны рознакаляровымі агеньчыкамі.</p>
                    <p>Юрась увайшоў у будынак вакзала і паўз шэрагі пластыкавых крэслаў і папяровых сняжынак, якія звісалі са столі, накіраваўся да маленькага акенца:</p>
                    <p>– Дзе тут можна кавы купіць?</p>
                    <p>– У краме, – узняла вочы круглатварая касірка з саламянымі валасамі.</p>
                    <p>– А гарачай?</p>
                    <p>– А тут вам не рэстаран, – абыякава адказала яна і зашамацела паперкамі ад цукерак. Як і мандарынавага лупіння, іх сабралася на стале цэлая гара.</p>
                    <p>– Чорт ведае, што такое, – прабурчаў Юрась і адхіліўся ад касы.</p>
                    <p>Незадаволены голас за спінай прымусіў яго азірнуцца.</p>
                    <p>– Гэта сапраўдны непарадак! Не-па-ра-дак! – абураўся ззаду сталы дзядзечка ў зацемненых акулярах і з акуратнай сівой бародкай . На ім было доўгае шэрае паліто і шыракаполы фетравы капялюш. У руках дзядзечка трымаў стары пацёрты чамаданчык.</p>
                    <p>– Вы як з наведвальнікамі размаўляеце? Непарадак! – гнеўна паўтарыў ён. – Чым на працоўным месцы займаемся? Цукеркамі? Будзем скаргу пісаць! Будзем? – звярнуўся ён да Юрася, і хлопцу падалося, што той падміргнуў. – Мы свае правы ведаем! Ведаем?</p>
                    <p>– Ведаем, – нехаця згадзіўся Юрась і нацягнуў на галаву капюшон, каб схавацца ў ім.</p>
                    <p>Касірка нешта замармытала, хлопец пачуў адно «псаваць святочны настрой».</p>
                    <p>– А нам, значыць, настрой псаваць можна? – не здаваўся дзядзечка. – Кнігу скаргаў, калі ласка!</p>
                    <p>Юрась пашкадаваў, што не набыў кавы ў цягніку, але ж у працягнутай белай кніжачцы запісаў: «Прашу ўсталяваць у будынку вакзала кава-аўтамат».</p>
                    <p>– Ну вось, малады чалавек, трэба вучыцца адстойваць свае правы і свой гонар, – паправіў акуляры дзядзечка.</p>
                    <p>Юрась кіўнуў, але ж цяпер распытваць касірку, як дабрацца да аўтавакзала, не хацелася. Ён выцягнуў з кішэні тэлефон, каб зірнуць мапу, і падаўся надвор. Зноўку давялося тупаць праз пуці туды, дзе віднеўся бетонны зеленкаваты аўтобусны прыпынак, так падобны да вялізнай перавернутай скрыні з дзірачкамі.</p>
                    <p>Зірнуў на расклад руху. Няцяжка было здагадацца, што мерзнуць прыйдзецца доўга. На ўвесь райцэнтр меўся адзіны аўтобус, які хадзіў раз на гадзіну. Чакаць давялося хвілін дваццаць, прытанцоўваючы на месцы і хукаючы на акалелыя рукі.</p>
                    <p>Снег супакоіўся, але неба па-ранейшаму заставалася няветлівым і цяжкім, быццам сталёвым.</p>
                    <p>Прагрукатаў таварняк.</p>
                    <p> Некалькі разоў дзядзечка ў капелюшы выходзіў на ганак – то сварыўся з бадзяком, то праганяў сабаку, то зноў хаваўся ў будынак вакзала – мабыць, чакаў свой цягнік.</p>
                    <p>Дзень для Юрася пачаўся так сабе. А мог бы сядзець зараз у родным Магілёве, дома перад кампом ці з сябрамі ў якой піцэрыі, дзе на вялікім экране транслююць футбол.</p>
                    <p>Цьху! Дурная вучоба! Ніякага настрою няма! Не, каб на фізмат падацца… Ездзі цяпер па ўсіх вёсках-ваколіцах, матэрыял збірай… Але ж трэба, бо хочаш не хочаш, а да сесіі нядбайнага студэнта не дапусцяць…</p>
                    <p>Неўзабаве падпоўз жоўты аўтобус, абдаў ногі змяшаным з пяскомталым снегам і стаў.</p>
                    <p>Юрась кінуў дробязь за праезд кіроўцу на палічку, а потым размясціўся каля акна.</p>
                    <p>Ехаў, бяздумна глядзеў скрозь шкло на брудныя сумёты па ўзбочынах, абшарпаныя няскладныя домікі з гірляндамі і мядзведзікамі ў размаляваных вокнах, на дзятву з санкамі і лысаватую елку на круглай плошчы, на верхавіне якой памільгвала чырвоная зорка.</p>
                    <p>Юрась скрывіўся, адвярнуўся ў іншы бок – там сядзеў вусаты мужчына, абдымаючы аберуч жывую елачку. Ззаду дзве кабеты гучна абмяркоўвалі святочнае меню.</p>
                    <p>– Канцавая! – кіроўца спыніў аўтобус.</p>
                    <p>Пасажыры сталі спускацца адно за адным.</p>
                    <p>– Як канцавая? – падхапіўся Юрась і закруціў па баках галавой. – Канцавая ж «Аўтавакзал»!</p>
                    <p>– Ну. Так і ёсць. Толькі ў іншы бок. А гэта «Фабрыка «Светлы шлях».</p>
                    <p>– Вельмі светлы! Цяпер на аўтобус спазнюся! – хлопец бухнуўся на сядзенне.</p>
                    <p>Давялося зноў ехаць праз усё мястэчка з яго бруднымі сумётамі, нязграбнымі домікамі і брыдкай чырваназоркавай елкай.</p>
                    <p>Праз паўгадзіны ён таптаўся на аўтавакзале, побач з акенцам касы.</p>
                    <p>Маладая смуглявая жанчына адно разводзіла рукамі:</p>
                    <p>– Ну што ж я зраблю, калі вы на рэйс спазніліся? Заўтра наступны, а дзясятай гадзіне… Няма ў тым кірунку маршрутак, і дызель не ходзіць… Ну раз надта спяшаецеся, то на шашу ідзіце, тут недалёка... Мо аўтоўку якую зловіце…</p>
                    <p>Юрасю карцела папрасіць кнігу скаргаў, каб супрацоўніцы больш не раілі гасцям горада пешшу да шашы тупаць, а вырашалі пытанні на месцы. Але ж у касіркі былі такія добрыя вочы і мілыя ямачкі на шчоках, што ён стрымаўся, псаваць настрой не стаў.</p>
                    <p>Шаша дык шаша. Абы да вечара з тых чортавых Ліпак вярнуцца, каб на свой цягнік паспець.</p>
                    <p>На шашы было пустэльна і ветрана. Аўтобусны прыпынак уяўляў сабой слуп з шыльдай і пакрытую снегам лаўку. Хацелася есці, а расклад руху на шыльдзе не абяцаў нічога добрага. Праляцела аўтоўка, абдала брудам і знікла за паваротам. Прагуў, не спыніўся і трактар.</p>
                    <p>Юрась нерваваўся і перамінаўся з нагі на нагу. Не, пра каву ўжо не шкадаваў. Шкадаваў, што ўвогуле падаўся да чорта на рогі. А ўсё праз шкодную Адэлаіду Бальтазараўну – дэкана гістарычнага факультэта, якая загадала здаць дакументальныя матэрыялы па старажытных звычаях і абрадах. Ды не проста матэрыялы, а такія, каб «аўтэнтычныя, самабытныя і з сеціва ні ў якім разе не сцягнутыя». І не проста здаць, а разам з артыкулам «Прычыны ўзнікнення забабонаў і прымхаў. Іх уплыў на сучаснае грамадства». Хацела ўскладніць нягегламу прагульшчыку жыццё – ды сама ў прыватнай размове і пракалолася: ёсць, маўляў, у Старасельскім раёне вёсачка Ліпкі, у якой захаваліся непаўторныя абрады, вывучэння якіх так не хапае для яе новай кнігі. Гэта, вядома, задачу палегчыла. Але… Ну чаму, чаму ён не паслухаўся бацькі і не пайшоў на фізмат?..</p>
                    <p>На заснежанай бярозе хрыпла каркнула варона.</p>
                    <p>– Га? – узняў галаву Юрась. – Во і я так думаю. Чакаю пяць хвілін і, калі цуду не здарыцца, шлёпаю назад, да чыгункі.</p>
                    <p>Ён зірнуў на тэлефон. Пастаяў. Зірнуў зноўку:</p>
                    <p>– Ды ну к чорту! Няхай хоць з універа выключаюць! – развярнуўся і патупаў у бок мястэчка.</p>
                    <p>Па заснежаным полі нехта размашыста крочыў насустрач. Той самы дзядзечка з чамаданчыкам.</p>
                    <p>Пабачыўшы Юрася, знаёмца дадаў кроку, замахаў рукой:</p>
                    <p>– А-а, малады чалавек, сабрат па няшчасці, які згубіўся ў глухмені!</p>
                    <p>– Але, – згадзіўся Юрась. – Паеду я лепш дадому, ну яе, гэтую глухмень.</p>
                    <p>– Ну… Хіба маладых людзей спыняюць нязначныя цяжкасці? А я быў пра вас іншага меркавання… Куды накіроўваецеся?</p>
                    <p>– У Ліпкі хацеў. Ды на аўтобус спазніўся, наступны толькі заўтра.</p>
                    <p>– Лічыце, што вам пашанцавала, малады чалавек! Па-першае, таму што нам з вамі па дарозе, а па-другое – аўтобус прыйдзе з хвіліны на хвіліну!</p>
                    <p>– Вы памыляецеся, рэйсавых у бліжэйшы час не прадбачыцца, – кіўнуў Юрась на шыльду.</p>
                    <p>– Ну што вы. Трэба быць упэўненым у сабе і сваіх сілах, – ён узяў Юрася пад локаць і павёў да прыпынку, не перастаючы глядзець на гадзіннік, што блішчэў на запясці.</p>
                    <p>Сапраўды, праз пару хвілін вынырнуў на шырокую шашу белы (калі яго добра адмыць) аўтобусік, кругленькі і лупаты – часоў Юрасёвага дзяцінства.</p>
                    <p>Толькі дзядзечка ўзняў руку, як ён паслухмяна спыніўся.</p>
                    <p>Аўтобусік насамрэч апынуўся зусім не рэйсавым – з фермы, што пад самім Стараселлем, раз’язджаліся па сваіх вёсках даяркі.</p>
                    <p>Жанчыны напаўголаса размаўлялі між сабой – то ўздыхалі, то ціха пасмейваліся, не звяртаючы ўвагі на лішніх пасажыраў, што ківаліся і падскоквалі ззаду.</p>
                    <p>Дзядзечка доўга круціўся, бурчаў, скардзіўся на трасяніну і жорсткія сядзенні, але, нарэшце, супакоіўся.</p>
                    <p>Юрась расшпіліў куртку, выпрастаў ногі.</p>
                    <p>– Добра, што я вас сустрэў, – звярнуўся ён да суседа, які і не думаў распранацца ці здымаць капялюш. – Само неба паслала…</p>
                    <p>– Уй! Дык вы, аказваецца, фаталіст? Верыце ў неба, а не ў свае сілы? Ніколі б не падумаў! А на выгляд – сучасны малады чалавек!</p>
                    <p>– Ды не, я меў на ўвазе выпадак. Выпадковасць.</p>
                    <p>– Ды кіньце вы! Выпадковасці не выпадковыя. Памятаеце: верагоднасць немагчымай падзеі роўная нулю? Гэта яшчэ Блэз Паскаль і П’ер Ферма даказалі. А ніякі не Эйнштэйн, як думаюць многія.</p>
                    <p>– Тэорыя верагоднасці? Чуў. Дарма на фізмат не пайшоў... А вы, мабыць, выкладчык ці навуковец?</p>
                    <p>– Сапраўдны прафесар! Хіба не падобны? – выпрастаўся дзядзечка і зноў надаў сабе строгі выгляд.</p>
                    <p>– А што вывучаеце?</p>
                    <p>– Чалавечыя памылкі, глупства і забабоны. Пішу навуковую працу па вытоках і тэорыі памылковых поглядаў.</p>
                    <p>Юрась здзівіўся, але змаўчаў, гледзячы на сур’ёзны твар прафесара.</p>
                    <p>– У госці едзеце? На святы?</p>
                    <p>– Можна і так сказаць, – суха адказаў дзядзечка. – Калі ў вашым разуменні гэта святы.</p>
                    <p>– Ну ўжо як не Каляды, то я зусім не ведаю, што за свята лічыць.</p>
                    <p>– Добра. Што такое свята, малады чалавек? Адрэзак часу, вылучаны ў календары ў гонар чаго-небудзь ці каго-небудзь, нават калі гэты хтосьці – усяго толькі плод чалавечага ўяўлення. Ці нешта, што даўно адышло ў нябыт. Але людзям усё роўна, што святкаваць, абы гулі і адпачынак, палайдачыць дзянёк, ухіліцца ад працы. Вось і ўсё тлумачэнне народных абрадаў і звычаяў.</p>
                    <p>– Ну, не скажыце, – запярэчыў Юрась. – У такія дні як ніколі адчуваецца еднасць, узнёсласць нейкая, настрой асаблівы. Таму і хочацца правесці іх разам з блізкімі. Успомніць пра нашых продкаў, звярнуцца да каранёў…</p>
                    <p>– Ага-ага, – іранічна кіўнуў прафесар, а потым зняў акуляры і прымружыў цёмныя і надзвычай глыбокія вочы: – Гучныя словы, шаблонныя і зацяганыя, відаць, узятыя з нейкае кніжкі ці лекцыі па этнаграфіі.</p>
                    <p>– Так і ёсць, – сумеўся Юрась. – Які студэнт, такія і словы.</p>
                    <p>– Яно і бачна, што сваёй галавой не карыстаецеся. Каляды, мушу я вам сказаць, не што іншае, як святкаванне зімовага сонцавароту. Бог Каляда, ці Калёнда – чулі? А ў цяперашніх людзей такая каша ў галаве – паганства, хрысціянства, атэізм – усё ў адзін кацёл змяшалі. Нават зорку камуністычную ўплялі, пэўна ж бачылі на елцы.</p>
                    <p>– Тут згодны. Сам дзіўлюся.</p>
                    <p>– А што гэта вы ўдумалі? Дзіўныя размовы! – умяшаліся ў гутарку жанчыны. – Такое свята на носе! Кіньце спрэчкі! Самы час пра дабро ўспомніць, пра міласэрнасць і дабрачыннасць! </p>
                    <p>– І часта вы, даражэнькія, пра дабрачыннасць успамінаеце? Гатовы паклясціся, што ў лепшым выпадку два разы на год – на Каляды і Вялікдзень, – абурыўся прафесар. – А ўвесь наступны час гары яны гарам, тыя бліжнія з іх турботамі і клопатамі! І карані са звычаямі! Ведаеце, як гэта называецца? Крывадушнасць, во як!</p>
                    <p>Юрась змоўк – тут не паспрачаешся.</p>
                    <p>Адна з жанчын спрабавала нешта даводзіць прафесару, але той перавёў тэму на павышэнне коштаў, падаражанне прадуктаў і цяжкае становішча на вёсцы.</p>
                    <p>Даяркі ўспудзіліся, заківалі галовамі і пачалі ў адзін голас абмяркоўваць сваё цяжкае жыццё, якое ніхто не думае паляпшаць.</p>
                    <p>Калядны настрой безнадзейна сапсаваўся. Юрась змоўк і ўтаропіўся ў акно.</p>
                    <p>Праз кожныя дзесяць-пятнаццаць хвілін аўтобус спыняўся, пасажыркі развітваліся з сяброўкамі і пакідалі яго адна за адной.</p>
                    <p>Нарэшце апошняя, захутаная ў цёплую хустку жанчына падалася да выхаду, але спярша працягнула Юрасю і прафесару кулёчак з цукеркамі:</p>
                    <p>– З надыходзячым. Частуйцеся, шакаладныя… З арэшкамі… У раёне купіла.</p>
                    <p>Юрась, які з самага рання нічога не еў, працягнуў быў руку, але прафесар незадаволена паморшчыўся, нібы адрэзаў:</p>
                    <p>– Не трэба нам вашыя падачкі!</p>
                    <p>Жанчына збянтэжылася, куточкі рота апусціліся ўніз, яна моўчкі пакінула аўтобус.</p>
                    <p>Не паспеў Юрась адкрыць рот, як прафесар нібы прачытаў яго думкі:</p>
                    <p>– Што? Традыцыя? А сярод лета ці восені вы б ад яе чаго дачакаліся? Яшчэ б і аблаяла за што-небудзь, як тыя бабулькі-дачніцы, што лезуць са сваімі кашамі і авоськамі ва ўсе шчыліны,патрабуючы саступіць ім месца! Хворыя дома сядзяць, а не ў гародах корпаюцца!</p>
                    <p>Юрась ізноў згадзіўся – такая думка наведвала яго не раз.</p>
                    <p>– Што сядзім, таварышы? – абярнуўся ў салон кіроўца. – Гуцішча – канцавая. Давайце хутчэй, мне яшчэ дадому забегчы трэба.</p>
                    <p>– Як так? Ну што за дзень сёння? – узняўся Юрась.</p>
                    <p>Следам устаў і прафесар:</p>
                    <p>– Гэта таму, што несур’ёзна ставяцца да працы. Якое яшчэ дадому? Вы ж раней да самых Ліпак ездзілі!</p>
                    <p>– Тое раней было, а зараз у Ліпках работніц фермы няма.</p>
                    <p>– Ды тут нейкія тры кіламетры! Няўжо не падвезяце?</p>
                    <p>– Я вам не таксі, – буркнуў кіроўца.</p>
                    <p>– Я буду скардзіцца, – не здаваўся дзядзечка, пакідаючы аўтобус. – У тым ліку на парушэнне правілаў бяспекі! Гэта што яшчэ за елачныя шары на лабавым шкле?</p>
                    <p>– Дзякуй, і вам не хварэць. Добрых свят! – крыкнуў у адказ кіроўца.</p>
                    <p>– А назад, да раённага цэнтра, як дабірацца будзем? – хмурна спытаў Юрась, як толькі  на пару з прафесарам мінуў ускраіну вёскі і накіраваўся па замеценай дарозе туды, куды паказваў надпіс «Ліпкі».</p>
                    <p>– Вернемся. Абяцаю. Вячэрнім рэйсам. Бываў я і тут, і ў Ліпках, калекцыю ручнікоў у музеі набыў.</p>
                    <p>– Веру. Ого! Амаль гадзіна! Трэба маці патэлефанаваць, каб не хвалявалася, – Юрась зірнуў на тэлефон і заўважыў прапушчаны выклік ад маці.</p>
                    <p>– Вучыся быць дарослым і самастойным. Хопіць за мамчыну спадніцу трымацца.</p>
                    <p>Юрась схаваў тэлефон, вырашыў, што патэлефануе пазней, без сведак.</p>
                    <p>Бацька, мабыць, яшчэ з камандзіроўкі не вярнуўся, а маці адна завіхаецца – бегае па крамах, і торбы няма каму паднесці. А малодшая сястра Лінка ўжо, пэўна, усю кватэру абляпіла сняжынкамі, шарамі і гірляндамі да самага не магу…</p>
                    <p>Юрась летуценна заплюшчыў вочы – елку без яго яшчэ ніколі не ставілі. Вось вечарам ён на цягнік скокне – і раніцай дома будзе. Заявіцца з пахучай елкай і падарункамі, як Дзед Мароз. І гуску замарынуе. Так, як Юрась, ніхто не ўмее, нават бабуля.</p>
                    <p>Толькі прафесар умеў распачынаць гутаркі ў самы «прыдатны час» і псаваць усім навокал настрой. Завёў размову пра несправядлівасць у краіне, беспрацоўе, чыноўнікаў-дармаедаў, войны на Блізкім Усходзе, эпідэміі і голад. Не прафесар, а чэмпіён у цяжкай вазе сярод паразітаў і ныцікаў. У Юрася хваля абурэння такая ўзнялася, што ўсярэдзіне ўсё закіпела, нават самому крычаць і нагамі тупаць захацелася. Эх, шкада, што навушнікі дома забыў...</p>
                    <p>Ішлі доўга. Паабапал дарогі то тут, то там тырчалі заснежаныя елачкі і калючае кустоўе. У адрозненне ад горада, снег тут быў чысты і бялюткі, а навокал панавала цішыня. Часам здавалася, што ў далёкім грывастым лесе рыпяць старыя хвоі і перагаворваюцца між сабой сойкі.</p>
                    <p>Наперадзе завіднеўся перакінуты праз канаву масток, за якім пачыналася вёска, як Юрась раптам спыніўся і ледзь не схапіў прафесара за рукаў:</p>
                    <p>– Глядзіце, ліса! – паказаў ён на зараснікі, дзе мільгануў руды хвост.</p>
                    <p>– Няўжо? Ліха на яе! От, зараза! – спыніўся прафесар. – Вы ўпэўнены, што ліса?</p>
                    <p>– Канешне! Бліжэй толькі ў заапарку бачыў. Чаго вы, прафесар? Гэта ж не мядзведзь і не тыгр.</p>
                    <p>– А раптам яна шалёная?.. Паслухайце, малады чалавек, мне тут у Гуцішча вярнуцца трэба, забыў тоесёе… Вы ідзіце, вунь і хаты ўжо віднеюцца… Каб на вячэрні цягнік паспець. Толькі, прашу, перадайце маёй знаёмай падарункі, калі не цяжка, – ён усунуў хлопцу ў рукі свой стары чамаданчык. – Я даганю… Не ўсё набыў: на мандарыны з шампанскім забыўся…</p>
                    <p>Юрась стрымаў усмешку, паслухмяна ўзяў чамадан. Дык вось чаму стары прафесар енчыў усю дарогу! Хутка пабачыцца са сваёй каханай – і ўраз падабрэе!</p>
                    <p>– А каму перадаць хоць? – спытаў ён.</p>
                    <p>– Святлане Любаміраўне. Асабіста ад Велізара Леанардавіча.</p>
                    <p>– Ого! Не даць рады запомніць! – Юрась пацягнуў цяжкі чамадан праз масток.</p>
                    <p>– Запомніш, Юрась… Назаўсёды. І нізкі паклон дэкану, Адэлаідзе Бальтазараўне. Правільнага студэнта адправіла, не памылілася...</p>
                    <p>– Адкуль вы ведаеце маё імя і дэкана, прафесар?– здзіўлена азірнуўся Юрась, але дзядзечкі і след прастыў.</p>
                    <p>Няўжо так лісы спалохаўся, што ў кусты сігануў? Дзіўны чалавек…</p>
                    <p>(Мушу сказаць, што ва ўсіх прафесараў, якіх даводзілася сустракаць Юрасю, крышачку… як бы гэта сказаць… былі не ўсе дома.)</p>
                    <p>Юрась прайшоў праз масток, ручай пад якім нават не думаў замярзаць – бруіўся весела і па-вясенняму, толькі каля самых берагоў прыхапіўся блакітным лядком. Затым накіраваўся да вёскі, дзе па-над вострымі стрэхамі ўздымаліся ў неба тонкія струменьчыкі дыму.</p>
                    <p>Усю дарогу хлопца суправаджала цікаўная ліска – кралася па слядах.</p>
                    <p>Мясцовы клуб з вялікім музеем і бібліятэкай знайшоўся адразу. Так ужо арганізаваныя невялічкія вёскі, што ўсё самае галоўнае – пошта, крама, клуб і аўтобусны прыпынак – знаходзіцца ў адным месцы, акурат у цэнтры галоўнай вуліцы.</p>
                    <p>Загадчыца клуба, мілая і гаваркая жанчына, спачатку напаіла студэнта кавай з абаранкамі, а потым завяла ў музей і распачала доўгую гісторыю пра сакральныя веды і духоўную спадчыну. Шпацыравалі паміж шэрагаў шаф з народнымі ўборамі, ручнікамі і прасамі, гаршкамі і паясамі, ступамі і таўкачамі, сярпамі і бочкамі, бубнамі і званочкамі, маскамі казы і мядзведзя, вышыванымі фартухамі ды хусткамі.</p>
                    <p>Юрась запісваў на дыктафон, фатаграфаваў, пазяхаў і паглядаў на гадзіннік. Якія яшчэ сакральныя веды і духоўная спадчына, калі нават разабрацца не могуць, якое свята важнейшае – Новы Год ці Раство? А Раство праваслаўнае ці каталіцкае? Быццам у кожнага свой асабісты Бог і час яго нараджэння. А ўвогуле, усё гэта святары выдумалі, каб памяць пра паганскія абрады выкараніць. Сам нядаўна ў сеціве чытаў: чаму дванаццаць апосталаў вакол настаўніка круціліся? Ды таму, што дванаццаць месяцаў, як і сузор’яў, вакол сонца бегаюць. Каша ў галовах цёмных людзей, асабліва вось у такіх глыбінках. Мае рацыю прафесар – весяліцца значна цікавей, чым на працу ісці.</p>
                    <p>– А можа, вы начаваць застаняцеся? Самі ўсё і пабачыце! – не адчаплялася загадчыца.</p>
                    <p>– Ды не, ахвоты няма… Дадому паеду.</p>
                    <p>– Што вы дома рабіць будзеце? На канапе перад тэлевізарам сядзець? Заставайцеся, не пашкадуеце! Да нас з розных куткоў краіны даследчыкі едуць. Вось і нататнік спецыяльны маецца, куды я ўсіх запісваю. І вы запішыцеся, калі ласка, і запіс з падзякай пакіньце. Вам жа спадабалася экскурсія, праўда?</p>
                    <p>– Праўда, – у чарговы раз пазяхнуў Юрась, гартаючы прапанаваны нататнік. Імя прафесара ў ім не значылася.</p>
                    <p>Пацікавіўся ў загадчыцы, але і тая паціснула плячыма: ніколі не чула такога дзіўнага імя. Калекцыю ручнікоў таксама ніхто не вывозіў. Быў неяк выпадак: злодзеі ў музей праніклі – пару старадаўніх абразоў і некалькі абярэгаў з салярным арнаментам вынеслі, а каб некаму калекцыі раздаваць направа і налева – такога зроду не было.</p>
                    <p>Узрадаваная тым, што знайшоўся слухач, загадчыца доўга распавядала пра народныя звычаі. Затым у падзяку паабяцала знайсці аўтоўку, каб падвезці цікаўнага студэнта да цягніка.</p>
                    <p>– Гэта было б цудоўна! – узняўся Юрась. – Толькі ў мяне яшчэ справа засталася: не падкажаце, як знайсці Святлану Любаміраўну?</p>
                    <p>– Ну вось. Гаворыце, што ўсё гэта забабоны, а самі, бач, варажыць прыехалі. Яе хата ў самым канцы вуліцы, далей ужо могілкі пачынаюцца.</p>
                    <p>Юрась выйшаў. Цямнела. Нарэшце распагодзілася, у небе запальваліся першыя зоркі, якія тут здаваліся значна ярчэйшымі і большымі, чым у горадзе. З рота ішла пара, пад нагамі храбусцеў пругкі сняжок.</p>
                    <p>Вось чорт, а ў які бок вуліцы ісці, так і не спытаў!</p>
                    <p>Хлопец накіраваўся да жанчыны ў светлай берэтцы і кажушку, якая зачыняла шапік.</p>
                    <p>– Добры вечар, не падкажаце, хату Святланы Любаміраўны дзе шукаць?</p>
                    <p>– Вунь там, – махнула яна рукой у бок пошты, – уверх па вуліцы да самых могілак. Зялёненькая такая. Але напярэдадні свята знахарка не прымае.</p>
                    <p>– Хто? – перапытаў Юрась. – Знахарка? </p>
                    <p>– Добрая знахарка, нават з раёна да яе прыязджаюць. Лечыць, варожыць, будучыню прадказвае. Вы загадзя запісваліся?</p>
                    <p>Юрась паціснуў плячыма. Дзіву даўся: ну што за народ? Дваццаць першае стагоддзе на дварэ, а яны зёлкамі лечацца і карты раскідваюць.</p>
                    <p>Хіба ў рацыянальнага і разумнага прафесара могуць быць такія сябры? Затрымліваецца ён, аднак… Няўжо перадумаў, назад у Стараселле падаўся? Дзівак…</p>
                    <p>Юрась крочыў па заснежанай вуліцы паўз драўляныя хаты, з комінаў якіх узнімаўся празрысты дымок. Пахла смалой і хвояй. За платамі разрываліся ад брэху сабакі, за вокнамі сядзелі сытыя каты. Недзе ўдалечыні патрабавальна раўла карова.</p>
                    <p>Перад самымі могілкамі, каля ручая, на якім грувасціліся дрэўцы і вялікія галіны – плаціна баброў, – стаяла акуратная зялёная хатка з разьбянымі белымі ліштвамі.</p>
                    <p>Юрась адкашляўся і пастукаў у брамку. Яна рыпнула і расчынілася.</p>
                    <p>– Добры вечар! – зазірнуў ён у двор.</p>
                    <p>Адказу не было. У вокнах гарэла святло.</p>
                    <p>Узняўшыся па прыступках на высокі драўляны ганак, Юрась пагрукаў у дзверы.</p>
                    <p>– Праходзьце! – пачуў ён голас гаспадыні і тузануў ручку. Пераступіўшы парог, апынуўся ў сенцах, а потым і ў кухні.</p>
                    <p>У хаце было горача, у выбеленай печы ярка палаў агонь, пад самай столлю сушыліся на нітках зёлкі і вялікія капелюшы грыбоў.</p>
                    <p>– Ёсць тут хто? Добры вечар! – гучна павітаўся Юрась, і з-за фіранкі вызірнула кабета ў бялюткім фартуху і хустцы. У руках яна трымала вялікую міску, памешваючы драўлянай лыжкай рэдкае цеста.</p>
                    <p>– Вечар добры, – павіталася яна і паставіла міску на стол. – Міраслава гуляць пабегла. Хутка вернецца. Можаш пачакаць, зараз аладак напяку.</p>
                    <p>Юрась прысеў на лаўку каля стала, расшпіліў куртку, паставіў пад ногі чамадан і заплечнік.</p>
                    <p>– А я не да Міраславы, а да Святланы. Гэта вы?</p>
                    <p>– Яна самая. Толькі гасцей сёння не прымаю, да свята рыхтавацца трэба, – кабета выняла з печы патэльню, абмазала яе кавалкам сала і ўліла цеста, якое адразу заскварчэла. – Адкуль сам будзеш? Не бачыла цябе тут…</p>
                    <p>– Студэнт я, з Магілёва, Юрасём клічуць.</p>
                    <p>– І чаго ж цябе так далёка занесла, Юрась з Магілёва? Калі паваражыць ці зёлак гаючых набыць, чакай унучку. Прываротамі-адваротамі не займаемся, калі ты па гэта.</p>
                    <p>– Ды не, што вы! Я ў такія глупствы  не веру!</p>
                    <p>– А ў што ты верыш?</p>
                    <p>– Ну, не ведаю… Ні ўва што…</p>
                    <p>– Так не бывае. Кожны з нас у некага верыць і нечаму кланяецца, але не заўсёды і сам можа гэта вызначыць. У кожнага свая асабістая вера і свае забабоны. Галоўнае, ёсць нешта большае, што нас аб’ядноўвае.</p>
                    <p>– І што гэта?</p>
                    <p>– Здагадайся.</p>
                    <p>– Няма калі ў загадкі гуляць, мне на цягнік трэба. Дык вы, значыцца, чараўніца мясцовая? Ого! А пакажыце які-небудзь фокус! Ну, там… град выклікаць…</p>
                    <p>Гаспадыня выняла з печы патэльню, скінула на талерку купку пухнатых аладак і паліла залацісты стосік чарнічным варэннем:</p>
                    <p>– Еж, балбес, зараз гарбаты ліпавай завару. Відэлец на стале. Смятану дастаць?</p>
                    <p>Юрась не змог адмовіцца, гледзячы, як па пульхных загарэлых бачках аладак сцякае густы сіне-фіялетавы сіроп.</p>
                    <p>– Да-аста-аць…. – толькі і змог вымавіць ён.</p>
                    <p>Гаспадыня паставіла на стол гліняны кубак, кінула ў яго жменю зёлак і ягадак са шматлікіх слоічкаў, што стаялі на палічцы, і наліла цягучага пахкага мёду.</p>
                    <p>У хаце было душна, пахла воскам і ванілінам, і ад гэтага хацелася спаць. Юрась абапёрся спінай аб цёплую сцяну і прыплюшчыў вочы:</p>
                    <p>– А ў котку ператварацца можаце?</p>
                    <p>– Анягож! І ў котку, і ў ласку, і ў варону. І ўнучку навучыла, усё як мае быць. Тая ліскаю па палях бегае.</p>
                    <p>– Крута. На тэлефон здыму, можна? – пажартаваў хлопец.</p>
                    <p>– Абавязкова! Дапаможам, чым зможам, маладому спецыялісту.</p>
                    <p>– Вось і цудоўна! І ўнучку вашую пачакаем. Вой, ледзь не забыўся! Я ж вам падарункі прывёз! Ад прафесара, Велізара Леанардавіча. Хутка і сам падыдзе!</p>
                    <p>– Якога яшчэ прафесара? Першы раз чую… – кабета паставіла патэльню на прыпечак і насцярожылася.</p>
                    <p>– Ну не ведаю, перадаць прасіў, – Юрась паставіў на лаўку чамаданчык і націснуў на блішчастыя замочкі. Яны бразнулі, і чамадан адчыніўся. У той жа момант у паветра ўзнялася жменя сажы, быццам стрэліла хлапушка, а гаспадыня грымнулася на падлогу.</p>
                    <p>– Гэй! Што з вамі? – падскочыў да яе хлопец. Кабета нібы скамянела. У хаце запахла расплаўленым асфальтам. Юрась зазірнуў у чамадан: ён быў зусім пусты. Няўжо ў жанчыны прыхапіла сэрца?</p>
                    <p>Праз хвіліну на ганку пачуліся таропкія крокі, у хату ўвалілася румяная ад марозу дзяўчына:</p>
                    <p>– Бабуль, я дома! Бабуль? Бабуля! – заўважыўшы на падлозе цела, яна кінулася да яго.</p>
                    <p>– Я… я нічога такога… – разгубіўся Юрась. – На хвіліну зазірнуў, падарункі аддаць, а яна вазьмі ды ўпадзі! Дыхае! Трэба «хуткую» выклікаць!</p>
                    <p>– Ніякая «хуткая» не выратуе! Ну, што стаў? Дапамажы на ложак перанесці! Хутчэй! Ах, не ўпільнавала! Не злавіла! Знік!</p>
                    <p>– Чаго не ўпільнавала? Хто знік? – не разумеў Юрась, пакуль дапамагаў ускладаць бабулю на ложак, што стаяў за печчу.</p>
                    <p>– Злыдзень!</p>
                    <p>– Які злыдзень?</p>
                    <p>– Той, у паліто і капелюшы, пад якім самыя сапраўдныя рогі!</p>
                    <p>– Прафесар?!</p>
                    <p>– Які прафесар?! Злыдзень! Я іх здалёк бачу! Сутнасць, стварэнне, якое дасылае моцны імпульс злосці, раздражнення і негатыву, яго прымаюць навакольныя людзі і самі выпрацоўваць злосць! Адбываецца канфлікт, сварка, раздражненне і вельмі магутны выкід псіхічнай энергіі, а гэта і ёсць мэта ўсёй працы Злыдня! А людзі, пасля таго як накрычацца, адчуваюць стомленасць і дрымотнасць, бо ўсе іх сілы сышлі ў невядомым кірунку. Роспач і пустэча, бо амаль усю энергію чалавека высмакталі, разумееш? Знаёмая сітуацыя? Чалавек, сам таго не жадаючы, корміць сваімі эмоцыямі усіх Злыдняў запар! Гэта ж ад яго падарункі?</p>
                    <p>– Не… не ведаю… Ад Велізара Леанардавіча…</p>
                    <p>– Ты разумны? Калі кніжак не чытаеш, хоць у сеціва зазірні: Велізар – дэман хлусні, а Леанард – гаспадар шабашоў! Ён пасмяяўся з цябе!      </p>
                    <p>– Ты што такое кажаш? – заматляў галавой Юрась. – Гэта глупства, такога быць не можа…</p>
                    <p>– Не можа? Што ж ты нарабіў, дурань…</p>
                    <p>– Папрашу без абраз! Лепш «хуткую» выклікаць!</p>
                    <p>Дзяўчына накрыла бабулю коўдрай, а потым сцягнула з сябе чырвоныя з белым пальчаткі і такую ж задзірлівую шапачку з пампонам. Па плячах рассыпаліся залацістыя  косы.</p>
                    <p>– Самі Злыдні ручай перайсці не могуць, – працягвала Міраслава, здымаючы куртку, з-пад якой выглядала кляцістая кашуля і сінія джынсы. – Ні ваду, ні агонь. Затое чужымі рукамі дзейнічаюць, шкоду чыняць. А бабуля мая – адзіная на ўвесь раён, хто баланс святлацені стрымлівае… Зараз ва ўсім разбяромся, усё зробім правільна… Вось яны, грамнічныя… – стала яна запальваць свечкі.</p>
                    <p>– Ты што робіш? – усклікнуў Юрась і сабраўся бегчы па дапамогу на вуліцу, бо дзяўчына, відавочна, была не ў сабе.</p>
                    <p>У гэты момант пад печчу хтосьці заварушыўся, чыхнуў і неўзабаве выкаціўся: маленькі, у рост гадавалага дзіцяці чалавечак, зморшчаны, з доўгай сівой барадой. Кульнуўся пад самымі нагамі Юрася, абярнуўся чорным катом і выскачыў праз расчыненую фортачку.</p>
                    <p>– Мама дарагая, – плюхнуўся на лаўку Юрась. – Выклікай «хуткую»! Я з глузду з’ехаў!</p>
                    <p>Дзяўчына ўсё гэтак жа запальвала свечкі:</p>
                    <p>– А гэта Злыдзень іх на цёмны бок пераваблівае, усіх: Дамавік, Лазнік, Хлеўнік, Пячурнік, Хатніца – усе зараз да яго кінуцца… Вой, а калі і Вадзянік з Азярніцамі прымкне ды ручай замерзне?..</p>
                    <p>– Ды што тут у рэшце рэшт адбываецца? Растлумач чалавечай мовай! – схапіўся за галаву Юрась.</p>
                    <p>Міраслава абыходзіла хату са свечкай і пасыпала падлогу макам:</p>
                    <p>– Значыць, так: ты гэта ўсё распачаў, табе і адказ трымаць. Інакш зоркі не будзе, і свята не будзе, і святла…</p>
                    <p>– Пры чым тут зоркі? Іх шмат – ноч на вуліцы…</p>
                    <p>– То не ноч…</p>
                    <p>Хата затрэслася, за вакном з дзікім карканнем замітусіліся зграі варон, пачуліся спуджаныя крыкі, завылі сабакі.</p>
                    <p>Дзяўчына засяроджана малявала на дзвярах крыжы:</p>
                    <p>– Ну калі ты не здагадаўся пра Віфлеемскую зорку, то здагадайся хаця б пра іншую – сонца, якое нараджаецца ў гэты час, праглынае цемру і робіць дні доўгімі. «Каляда» ад слова «кола» – сонца. Хіба гэта не зразумела?</p>
                    <p>Хата ізноў страсянулася, у вокнах захісталіся вуглаватыя цені. Агонь у печы згас. Нешта зашкрэбалася на даху, пасыпаўся праз комін чорны пыл. Па шыбе рыпнулі кіпцюры.</p>
                    <p>– Што гэта? – голас Юрася дрыжаў.</p>
                    <p>– Злыдні, вупыры, непрытомнікі і пярэваратні. Мабыць, ручай замерз. Без бабулі нам не справіцца. Так што давай, кіруй на двор, пакуль я прывяду яе ў прытомнасць. Для рытуалу ўсё гатова.</p>
                    <p>– Не пайду я, – закруціў галавой Юрась.</p>
                    <p>– Як не ты, то хто? Ты са Злыднем вунь колькі часу правёў, а сабой застаўся, хоць і чорта памінаў. Значыць, ёсць у табе святло. Не бойся, вось табе абярэг, – Міраслава ўклала яму за каўнер альховую галінку. – Яны табе нічога не зробяць. Трымай, – яна дастала са скрыні верацяно, – калоць трэба ў іх цені, здані будуць знікаць, – і пацалавала хлопца ў шчаку.</p>
                    <p>Юрась нібы акрыяў, набраў больш паветра і выйшаў на ганак. Расчыніў дзверы, у якія ціснуліся чорныя здані, і адразу выставіў наперад верацяно. Аж бачыць: зусім гэта і не верацяно, а меч зіхоткі, на плячы шчыт з алешыны, і сам ён у даспехі з выявай сонца закаваны.</p>
                    <p>Махае мячом направа і налева, крышыць лютых ворагаў, стомы не ведаючы… А птушка агністай зоркай над галавой пралятае і пытаецца:</p>
                    <p>– Малады чалавек? А далёка да выраю? Малады чалавек? Малады чалавек…</p>
                    <p>Юрась схамянуўся і расплюшчыў вочы: на стале стаяла талерка з рэшткамі варэння і пусты кубак. За вокнамі чуліся спевы і звон калакольцаў, Святлана Любаміраўна выняла з печы пахучыя смажаныя кілбасы, а побач з хлопцам стаяла рудая дзяўчына і будзіла яго:</p>
                    <p>– Малады чалавек, прачынайцеся! Там машына чакае, у мястэчка ехаць.</p>
                    <p>– Якое мястэчка? Я ж яшчэ абра-даў не пабачыў! Якія сонцу нарадзіцца дапамагаюць ды цемру праганяюць!</p>
                    <p>– Ну тады чакайце, пойдзем разам калядаваць! – узрадавалася дзяўчына. – Весялосцю ды шумам усю цемру прагонім! Толькі маску ліскі ды хвосцік на печы знайду!</p>
                    <p>– А… – разгубіўся Юрась, – а можа быць такое, што я вас у сне бачыў? Два разы.</p>
                    <p>– Тэорыя верагоднасці гэтага не выключае!</p>
                    
                    <h4>* * *</h4>
                    <p><em>
                        А Калядачкі, а хадзіце к нам, <br>
                        Ой, рана, рана, а хадзіце к нам. <br>
                        А хадзіце к нам, а мы рады вам, <br>
                        Ой, рана, рана, а мы рады вам. <br>
                        Нашы праснічкі паламаліся, <br>
                        Ой, рана, рана, паламаліся. <br>
                        Верацёначкі пагубляліся, <br>
                        Ой, рана, рана, пагубляліся. <br>
                        Нашы пальчыкі паспрадаліся, <br>
                        Ой, рана, рана, паспрадаліся. <br>
                        I пярсцёначкі пасціраліся, <br>
                        Ой, рана, рана, пасціраліся. <br>
                        Каб вас, Калядак, нядзель дзесятак, <br>
                        Ой, рана, рана, нядзель дзесятак. <br>
                        Мы бы, дзевачкі, нагуляліся, <br>
                        Ой, рана, рана, нагуляліся. <br>
                        I Калядак наўспаміналіся,<br>
                        Ой, рана, рана, наўспаміналіся…
                    </em></p>
                  </div>
               </div>



               
            </div>


         </section>
         <section class="how-help">
            <div class="how-help-content">
               <div class="title">
                  <h2>Хочаш дапамагчы часопicу?</h2>
               </div>
               <ul class="collapsible popout">
                  <li>
                     <div class="collapsible-header">
                        <a href="mailto:mimikriabel@gmail.com"><i class="far fa-envelope"></i></a> 
                        <h3>Напiшы тэкст</h3>
                     </div>
                     <div class="collapsible-body">
                        <p>Часопіс Мінкульт пераехаў у Вільню, і цяпер плануе выдаваць тут неверагодна цікавыя тэксты, апавяданні, назіранні і гісторыі! Запрашаем пісменнікаў на супрацоўніцтва! нам цікавыя празаічныя тэксты: мастацкая проза, п'есы, інтэрвію, нарысы.</p>
                     </div>
                  </li>
                  <li>
                     <div class="collapsible-header">
                        <a href="https://www.facebook.com/donate/569783351178699/10230470277559638">
                        <i class="fab fa-facebook-square"></i>
                        </a>
                        <h3>Стань фундатарам</h3>
                     </div>
                     <div class="collapsible-body">
                        <div class="support-block content">
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>5 USD</h4>
                                 <p>Дзякуй ад "Мінкульта".</p>
                                 <img src="img/kitty.svg" alt="kitty thanks u flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>15 USD</h4>
                                 <p>Перадзамова нумара</p>
                                 <img src="img/kitty-3.svg" alt="kitty perorders minkult flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>30 USD</h4>
                                 <p>Нумар з аўтографамі</p>
                                 <img src="img/kitty-2.svg" alt="kitty sign minkult flaticon">
                              </a>
                           </div>
                        </div>
                     </div>
                  </li>
               </ul>
            </div>
         </section>
      </main>
      <footer>
         <div class="footer-content content">
            <div class="footer-block">
               <h4>Падпiшыся на Мiнкульт</h4>
               <p>Пакiнь e-mail, каб атрымлiваць навiны часопicа</p>
               <form id="form1" name="form1" class="wufoo topLabel page" accept-charset="UTF-8" autocomplete="off" enctype="multipart/form-data" method="post" novalidate="" action="https://coughka.wufoo.com/forms/zawjggu13oayjo/#public">
                  <div class="form-content">
                     <label class="desc" id="title1" for="Field1">
                     Email
                     </label>
                     <input id="Field1" name="Field1" type="email" spellcheck="false" class="field text medium" value="" maxlength="255" tabindex="1" placeholder="e-mail">
                     <input id="saveForm" name="saveForm" class="btTxt submit" type="submit" value="→">
                     <input type="hidden" id="idstamp" name="idstamp" value="TceZwVYv7Ff+ftd4jjehgYF+ab+OUUQQySG0Z+2dap4=">
                  </div>
               </form>
            </div>
            <div class="footer-block">
               <div class="menu-footer">
                  <a href="index.html#author">Аўтары</a>
                  <a href="index.html#team">Рэдакцыя</a>
               </div>
               <div>
                  <p><small>E-mail: mimikriabel@gmail.com</small></p>
                  <p><small>Выкарыстанне матэрыялаў Мiнкульт магчыма толькі з пісьмовага дазволу рэдакцыі.<br>
                     Актыўная спасылка на старонку Мiнкульт, якая ўтрымлівае арыгінал публікацыі, абавязковая.<br>
                     Сайт можа ўтрымліваць кантэнт, не прызначаны для прагляду асобаў, малодшых за 27 гадоў.</small>
                  </p>
               </div>
            </div>
         </div>
      </footer>
      <div class="subfooter">
         <small><a href="https://www.instagram.com/chkalava/" title="Make tea not war">Андрэй Пакроўскі</a> <i class="fas fa-crow"></i></small>
      </div>
      <script src="https://code.jquery.com/jquery-2.2.0.min.js" type="text/javascript"></script>
      <script type="text/javascript" src="js/materialize.js"></script>
      <script>
         $(document).ready(function(){
           $('.collapsible.popout').collapsible();
           $('.dropdown-trigger').dropdown({
               constrainWidth:false
           });
         });
      </script>
      <script src="js/dropdw.js"></script>
   </body>
</html>