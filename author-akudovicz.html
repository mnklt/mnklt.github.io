<!DOCTYPE html>
<html>
<head>
    <meta charset="utf-8" />
    <meta http-equiv="X-UA-Compatible" content="IE=edge">
    <meta property="og:title" content="Мiнкульт. Валянцін Акудовіч">
    <meta property="og:site_name" content="Лiтаратурны часопic">
    <meta property="og:url" content="http://www.minkult.me/author-akudovicz.html">
    <meta property="og:description" content="Валянцін Акудовіч – беларускі філосаф, эсэіст, літаратурны крытык.">
    <meta property="og:image" content="img/Akodovicz_minkult.jpg">
    <link rel="icon" type="image/png" href="img/insight.png"/>  

    <title>MNKLT. Валянцін Акудовіч</title>
    <meta name="viewport" content="width=device-width, initial-scale=1">
    <link rel="stylesheet" type="text/css" media="screen" href="css/styles.css" />
    <link rel="stylesheet" type="text/css" media="screen" href="css/media.css" />
    <script src="https://yastatic.net/share2/share.js" async="async"></script>
</head>
<body class="deco aku">
        <header>
                <div class="menu menu-authors">
                        <div class="dropdown">
                                <div onclick="myFunction()" class="dropbtn"><i class="fas fa-bars"></i></div>
                                  <div id="myDropdown" class="dropdown-container">
                                        <a class ="waves-effect" href="index.html#author" title="know your author">Аўтары</a>
                                        <a class ="waves-effect" href="index.html#team">Рэдакцыя</a>
                                  </div>
                                </div>
                    </div>
        
        </header>
    <main>
        <section class="read">
            <div class="content read-content">
                    <div class ="intro">
                            <h2>Валянцін <br>Акудовіч</h2>
                                <figure>
                                    <img src="img/Akodovicz_minkult.jpg" alt="Валянцін Акудовіч">
                                </figure>
                                <p class="bio">Валянцін Акудовіч &mdash; беларускі філосаф, эсэіст, літаратурны крытык.
                                        Аўтар філасофскіх і літаратурна-мастацкіх кніг «Мяне няма. Роздумы на руінах чалавека» (1998), «Разбурыць Парыж» (2004), «Дыялогі з Богам» (2006), «Код адсутнасці. Асновы беларускай ментальнасці» (2007), «Кніга пра нішто» (2012). Асобныя тэксты друкаваліся ў ЗША, Польшчы, Расіі, Чэхіі, Македоніі, Сербіі, Украіне, Літве. Кніга «Дыялогі з Богам» перакладзеная на польскую мову (2008).
                                        </p>          
                            <div class="divider"></div>
                        </div>
            <div class="text">
                    <h3>Сум на&nbsp;тэму вяртання</h3>
                    <div class="divide-columns">

                        <p>Чалавек доўга блукаў па свеце, а як прыстаў да берага айчыны, дык адразу спатыкнуўся аб свой цень.</p>
<p>– Хіба цябе не было са мной? – здзівіўся чалавек.</p>
<p>– Я тут чакаў.</p>
<p>– Можа, таму я і вярнуўся?</p>
<p>– Пайшлі, – адказаў цень.</p>
<p>Яны паволі падняліся на пясчаную выспу, адкуль пабачылі мястэчка, дзе ён нарадзіўся і асталеў.</p>
<p>Чалавек балюча пасміхнуўся і шморгнуў носам. Потым прамармытаў нешта з агідай да самога сябе, і яны рушылі далей. Цень бег паперадзе, як сабака.</p>
<p>– А мо ўжо позна? – засумняваўся чалавек. – Можа, не трэба было вяртацца? Колькі тут засталося жыць!</p>
<p>– Жыць ніколі не позна, – запэўніў цень.</p>
<p>Там, дзе сцежка напрасткі скіравала да мястэчка, цень аббег чалавека і стаў ззаду.</p>
<p>– Цяпер ідзі сам, – сказаў.</p>
<p>І чалавек пайшоў.</p>
<p> </p>
<p> </p>
<p>Ён не запальваў святла. Сядзеў на зэдліку ля печы, марнаваў тытунь, цвіркаў слінай на вуголле і, падахвочваючы агонь трэскамі, думаў, што гады ў дарозе, як трэскі: зырка гараць, але хутка згараюць.</p>
<p>– Ты шкадуеш аб гэтым? – спытаў агонь.</p>
<p>– Чаго там шкадаваць, – сказаў чалавек і кавалкам сталёвага прэнта паварушыў прысак.</p>
<p>Гаючае святло пляснула ў сырыя куты хаты, загудзеў комін.</p>
<p>– Што згарэла, тое не згніло, – суцешыў агонь.</p>
<p>Чалавек нічога не адказаў, перакуліўся ў мінулае, спрабуючы ахапіць яго цалкам, але разбэрсаныя па свеце гады не збіраліся ў жыццё. Вусны чалавека пакутліва перасмыкнуліся, і ён зноў сплюнуў на вуглі.</p>
<p>– Я ўмею варыць бульбу і смажыць сала, – раптам нагадаў агонь.</p>
<p>– Што з таго, калі я на ўсё забыўся, – роспачна прамармытаў чалавек.</p>
<p>– Але ты навучыўся нечаму іншаму, – лагодна азваўся агонь.</p>
<p>– Я навучыўся швэндацца па свеце і не заўважаць, як ацярушваецца пад ногі жыццё...</p>
<p>На гэты раз прамаўчаў агонь.</p>
<p>Трохі пазней чалавек акрыяў і як бы запытаўся:</p>
<p>– Хіба крама яшчэ не зачынена? Можна было б купіць торбу бульбы і кавалак сала.</p>
<p>– Крама ўжо зачыненая, але побач спагадлівая суседка, – падказаў агонь.</p>
<p> </p>
<p> </p>
<p>Чалавек не пайшоў да суседкі, ён перастрэў яе на другі дзень ля студні. Клубы жанчыны калыхаліся, як вёдры, і ён запытаўся:</p>
<p>– Ці можна ў вас напіцца?</p>
<p>– Толькі трэба зайсці ў хату, я падам кубак.</p>
<p>– У вас прыгожыя фіранкі на вокнах, – пахваліў ён, трымаючы яе на ходніку.</p>
<p>– Напэўна, вы бачылі прыгажэйшыя.</p>
<p>– Увесь ранак яны чамусь калыхаліся.</p>
<p>– Гэта скразняк.</p>
<p>– Трэба шчыльней зачыняць дзверы.</p>
<p>– Я не баюся скразнякоў.</p>
<p>– У вас не знойдзецца голкі з ніткай? Я добра-такі абнасіўся ў дарозе.</p>
<p>– Чаму ж не. Я шыю і людзям, і анёлам.</p>
<p>– Я ўпраўлюся сам, мне б толькі начынне...</p>
<p>– Мы наглядалі за вашай хатай, але думалі, што яна абтрусіцца, пакуль вы вернецеся. Хата без гаспадара, як сабака, хутка дзічэе.</p>
<p>– Чалавек без хаты – таксама.</p>
<p>– Яе можна яшчэ паправіць.</p>
<p>– Хату паправіць можна...</p>
<p>– То хадзем, я дам напіцца.</p>
<p>– Дзякуй, я трохі пазней зайду.</p>
<p>– А вам не расхочацца?</p>
<p>– Піць, можа, і расхочацца, але голка з ніткай усё роўна будуць патрэбнымі.</p>
<p> </p>
<p> </p>
<p>Хлеў ад самых дзвярэй быў завалены ламаччам. Ён перакінуў сёе-тое з кута ў кут і вызваліў з-пад рыззя варштат.</p>
<p>– Чаго я сюды прыйшоў? – запытаўся чалавек.</p>
<p>– Я сам хацеў пра гэта запытацца, – сказаў варштат.</p>
<p>– Ну то пытайся.</p>
<p>– Твой бацька збудаваў жытло, выкапаў студню, змайстраваў варштат. А што зрабіў ты?</p>
<p>– Я бавіўся жыццём, як цацкай, пакуль не апрыкла. А цяпер вось думаю, якога яшчэ ражна мне трэба. Ты не ведаеш?</p>
<p>– Чалавеку нічога не трэба, абы было што рабіць. А работа ёсць заўсёды. Таму чалавеку нічога не трэба.</p>
<p>– Хіба чалавек – усяго толькі прылада?</p>
<p>– Чалавека выпраўляюць сюды не на пагулянку. Так лічыў твой бацька. І той, хто не лянуецца, будзе мець пасля ласку на тым свеце, а лайдака зноў вернуць, каб рабіў тут самую брудную работу.</p>
<p>– Мне хапіла аднаго разу, болей я не хачу.</p>
<p>– Тады бярыся за справу. Можа, яшчэ паспееш...</p>
<p>– Каб жа я ведаў, за што мне брацца...</p>
<p>– А чаму цябе навучылі?</p>
<p>– Хадзіць па дарогах і без дарог.</p>
<p>– Хада – гэта не работа, хада – гэта шлях да работы. А калі ты прыходзіў, дык што там рабіў?</p>
<p>– Калі я прыходзіў, то ішоў далей.</p>
<p>– Дык ты пасвіў вецер, – здагадаўся варштат.</p>
<p> </p>
<p> </p>
<p>На падворку суседа бязладна скакала сякера. Ён падумаў, што яму не абысціся без сякеры, і пайшоў праз дарогу да суседа.</p>
<p>Пасярод занядбанага двара стаяў маленькі вазок з брызентавымі крыламі. Дробны, як згублены грошык, гаспадар кінуў абчэсваць бярозавы калок і з ахвотай патлумачыў:</p>
<p>– Раней я хацеў змайстраваць драбіну на неба, але пасля ўзважыў: ну, усцягнуся туды, і што? Буду сядзець на драбіне, як жаба на карчы.</p>
<p>– Калі паляціш, накінь кажух. На небе халадней, чым на зямлі.</p>
<p>– Я сена нацерушу і посцілкай падаткнуся.</p>
<p>– А куды табе трэба?</p>
<p>– Абы ад зямлі адарвацца. Каб ты адно ведаў, як яна мне апрыкла.</p>
<p>– Ці вернешся?</p>
<p>– Не ведаю. Дзяцей у мяне не было, а жонка памерла. Цяпер куды закарціць, туды і палячу. Ніхто за крысо не трымае.</p>
<p>– Сякеру з сабой возьмеш?</p>
<p>– На халеру яна здалася? Яшчэ зваліцца каму на галаву.</p>
<p>– Ну, тады ляці.</p>
<p>– Можа, дзе жонку сустрэну...</p>
<p>– Жанчыны на неба рэдка трапляюць.</p>
<p>– Хто ведае? Людзі чаго толькі не чаўпуць, а як яно на самай справе бывае, хто ведае?</p>
<p> </p>
<p> </p>
<p>Сонца было лагодным, а далеч – празрыстай. У накірунку выраю шуганула сціжма ластавак, і зноў запанаваў спакой.</p>
<p>«Каб восень была заўсёды, паміраць было б лёгка», – думаў ён, напрасткі прамінаючы пожню.</p>
<p>Ад хутара дзеда засталіся толькі састарэлая дзічка і мураваны склеп. Падчас вайны ў ім хаваліся людзі з суседніх вёсак, а ў мірную пару на доўгіх паліцах берагліся да вясны антонаўкі і каштэлі.</p>
<p>– Бомбы – гэта яшчэ не самае горшае, – сказаў склеп.</p>
<p>– Ці бывае што горшае за вайну?</p>
<p>Не дачакаўшыся адказу, ён па ацалелых сходах сышоў у нетры. У даўкай цемры пахла не яблыкамі, а невараццю.</p>
<p>Ён запаліў сярнічку, каб агледзецца і прайсці аж да тыльнай сцяны, дзе звычайна клаліся каштэлі. Падшыванцам ён заўсёды чакаў зручнага моманту, каб крадком праслізнуць туды і з пахкай цемры выхапіць салодкі, як грэх, яблык.</p>
<p>– Не хадзі туды, – сказаў склеп.</p>
<p>І ён паслухаўся, ды і сярнічка ўжо згасла.</p>
<p>На сонцы назвоньвала цішыню срэбра павуты. Удзірванелая зямля была спрэс усланая драбнюткімі грушамі. Ён падумаў перапытацца пра вайну яшчэ ў дрэва, але адразу расхацеў. Калі восенню на гарышча не ссыпаюць дзічкі, а ў склеп яблыкі – дык што там у каго пытацца. Ён толькі назбіраў поўную торбу дзічак і пайшоў. Але ўжо не напрасткі праз пожню, а па ледзь прыкметнай сцежцы да гасцінца.</p>
<p> </p>
<p> </p>
<p>Яна карміла курэй, ён стаяў пад яблыняй і спадылба пазіраў на нізкае сонца. Неўзабаве сонца асела ў гушчар старых могілак, а куры разбрыліся па завуголлі. Трэба было развітвацца, аднак яны марудзілі. Жанчына азірнулася і знайшла сабе зграбаць бацвінне, а ён глядзеў на яе і думаў, што іхнія хаты амаль кранаюць адна адну стрэхамі і гэта, напэўна ж, не выпадкова.</p>
<p>– Вам трэба паставіць плот, – сказала яна. – Неабгароджаная хата – як голая дзеўка...</p>
<p>– Тады давядзецца хадзіць да вас праз вуліцу.</p>
<p>– Можна зрабіць брамку.</p>
<p>– Брамка будзе рыпець.</p>
<p>– У дбайнага гаспадара брамка не рыпіць.</p>
<p>Раптам зашумела неба, і над імі прыпыніўся вазок. Сусед схіліўся долу і радасна паведаміў:</p>
<p>– Цяпер я ведаю, чым ёсць вецер. Гэта такія дробненькія вусякі, мо ў сто разоў драбнейшыя за вош. Яны збіраюцца натоўпамі і лётаюць абы-куды, а мы кажам, што гэта дзьме вецер. Раней я ўсё дзівіўся, як можа дзьмуць тое, чаго няма, бо калі вецер не дзьме, дык яго няма...</p>
<p>– Ты часам не бачыў там двух анёлкаў? – перапыніла яго жанчына. – Такія ружовенькія, з маркотнымі вачыма...</p>
<p>– Там шмат хто сноўдаецца, хіба ўсіх згадаеш? – сцепануў плячыма сусед і пакіраваў на свой падворак.</p>
<p>Над імі зноў расхінулася настылае шэрае неба, і яны доўга ўглядаліся ў гэтую шэрань, спрабуючы разгледзець прыкметы тамтэйшага жыцця. Але адсюль нічога не было відаць. Яны ўнурыліся кожны ў сваё і моўчкі разбрыліся па хатах.</p>
<p> </p>
<p> </p>
<p>Каторы дзень таўсматыя хмары наплывалі на мястэчка, каб тут апрастацца ад сцюдзёнага друзу. Гурбы снегу падымаліся на вачах і ў нейкі момант перапынілі ўсялякі рух. Нават трактары кінулі грукатаць, каб не захлынуцца снегам. Свет знерухомеў, і што ні рэч, што ні істота – усё апынулася сам-насам, як быццам ужо выспела вечнасць. Быццё страціла свой пакрыёмы змест, які раней трымаўся на повязях усяго з усім, і прысутнасць кожнага цяпер высвятлялася адно яго ўласным сэнсам. «А калі ўва мне ніякага сэнсу няма, – сам у сябе запытаўся чалавек, – а яго напэўна няма, дык што можа акрэсліць мой змест? Хіба толькі вось гэтыя дзверы, гэтая лава, гэтая столь над галавой. Ці не таму чалавек выгароджвае сабе месца ў прасторы плотам, сценамі, фіранкай, што без хоць якой агароджы ён адно рухомая цень на пялёстках быцця?»</p>
<p>Чалавек глядзеў на засмечаную снегам шыбу і слухаў, як запавольваюць хаду ходзікі. Неўзабаве яны зусім спыніліся. У хаце запанавала цішыня. Сэрца таксама ўтаймавалася. Гэтай хвіліны ён чакаў шмат гадоў, на яе прышласць абапіраўся, прымаючы будучыню. І вось яна настала. Свет белы ад снегу, і ён у сваёй хаце лашчыцца спінай да выпаленай печы.</p>
<p> </p>
<p> </p>
<p>Вецер вымеў з нябёсаў увесь ледзяны хлуд, і жанчына з мужчынам зноў перастрэліся ля студні.</p>
<p>– Вы яшчэ тут? – як бы здзівілася яна.</p>
<p>– Бадай і няблага, што я вярнуўся на зіму. Пакуль растане снег і высахнуць дарогі, можа, абвыкнуся. Зімой хочацца быць там, дзе ты ёсць, а ўлетку – там, дзе цябе няма.</p>
<p>– У нас тут добра.</p>
<p>– Адзін чалавек раіў: ніколі не вяртайся туды, дзе табе некалі было добра. Цябе там сустрэне нуда.</p>
<p>– Я гэта таксама ведаю, бо змушаная хадзіць па сцежках маладосці. Але гэта калі ідзеш без клопату.</p>
<p>– Дзе прыдбаць такі клопат, ад якога чэзне нуда?</p>
<p>– Клопат прыдбаць лёгка. Спачатку трэба ўзяць сабаку, потым знайсці жанчыну, а па вясне пасадзіць бульбу і купіць парася. Але найперш вам след павесіць фіранкі на вокнах. Хто ні ідзе па ходніку, зазірае ў хату. Гэта як жыць на шашы.</p>
<p>– Мне звыкла жыць у дарозе.</p>
<p>– Я вам пашыю фіранкі.</p>
<p>– Дзякуй. Сёння чырвонае сонца, і падвячоркам мароз асядзе на вокнах. Вось і будзе мне заслона ад чужога вока.</p>
<p>– Маразы ў нас доўга не трымаюцца.</p>
<p>– А што на свеце доўга трымаецца?</p>
<p>– Вашая праўда. Але якраз таму і патрэбныя фіранкі. Яны, як запруда на рэчцы, затрымліваюць струменьчык часу, і тады яго збіраецца даволі, каб нарадзіць дзяцей і дачакацца ўнукаў.</p>
<p> </p>
<p> </p>
<p>Як быццам іх шпурлянулі, пападалі на сцежку вераб’і.</p>
<p>Ён стаяў на ганку, і ганку было прыемна, што на яго абапіраецца гаспадар.</p>
<p>– Пастой ля дзвярэй, – схітраваў ганак. – Дзверы любяць быць зачыненымі.</p>
<p>– Мы любім, каб нас зачынялі. А гэта зусім іншае.</p>
<p>З розных куткоў зімы вярталіся на ноч людзі і машыны. Ён глядзеў на людзей і машыны, слухаў галашэнне варон, якія чорным кропам засмецілі барву неба, і казаў ці то ганку, ці то дзвярам:</p>
<p>– Добра бярэцца на мароз. Не адзін верабей акалее да ранку, калі не ўваб’ецца ў застрэшша.</p>
<p>– Халера іх не возьме. Такая шкодная птушка, дзе крок зробіць, там і нагадзіць, – сварліва заўважыў ганак.</p>
<p>– Не ўсё адно, хто па табе топчацца, чалавек ці птушка? А дзверы – толькі для людзей.</p>
<p>– Ды хопіць вам сварыцца, разумнікі, – памяркоўна сказаў чалавек, аббіў боты ад снегу і ўвайшоў у хату.</p>
<p>У сенях зняў ватоўку, скінуў на цвік шапку і пасунуў твар да люстэрка.</p>
<p>– Здымі бараду, – параіла люстэрка. – Жанчыны любяць маладых.</p>
<p>– Жанчыны любяць тых, хто іх любіць, – запярэчыў ён і нахіліўся распаліць пліту.</p>
<p>– Ну, як табе сёння на радзіме? – адно ўсчаўшыся, запытаўся агонь.</p>
<p>– Так сабе, – адказаў ён і прычыніў засланку.</p>
<p>Як толькі ў вакне суседкі гасла святло, ён падсоўваў да ложка табурэтку, ставіў на яе попельніцу, кубак з моцнай гарбатай і залазіў пад коўдру.</p>
<p>Ён муляў бакі, паліў цыгарэты, зрэдку глытаў гарбату і думаў усё пра адно. Ён вярнуўся на бацькаўшчыну жыць ці паміраць? Калі жыць, дык трэба павесіць фіранкі на вокнах і шукаць сталую працу.</p>
<p>Аднак жыць не вельмі хацелася. Ён ужо раней перабраў усё, што ў жыцця было загатавана для чалавека, а паўтарацца, пэўна ж, не мела сэнсу.</p>
<p>Жыць не вельмі хацелася, паміраць таксама. Як ні круці, выходзіла зноў праставаць у дарогу. Там хутчэй стаптаць рэшткі гадоў.</p>
<p>Але перш чым звягнуць брамкай, трэба было ўспомніць, чаму ён вярнуўся дахаты.</p>
<p>Можа, ён проста стаміўся шукаць прытулак на ноч?</p>
<p>Дарога – гэта пошук прытулку на ноч. Вось і ўся яе немудрагелістая праўда. І нічога іншага ў дарогі няма. Як толькі знайшоў прытулак, дзень прамінуў. А назаўтра будзе ранейшы клопат. І гэтак да скону, які аднойчы выхапіць цябе з плыні часу і тым самым назаўжды прыбярэ ўсе твае турботы.</p>
<p>Ён раз-пораз перагортваў ацалелыя старонкі ўспамінаў, пакуль не зразумеў, што ўсё гэта дарма. Бо мінулае і будучае ходзяць рознымі сцежкамі. Таму няма сэнсу ні азірацца за спіну, ні пільнаваць далягляд. Без дай прычыны вярнуўся і гэтаксама пойдзе адсюль. Нішто нідзе не трымае чалавека, калі ўвесь ягоны набытак – адзінота.</p>
<p> </p>
<p> </p>
<p>У сінім прадонні неба самотна кружляў вазок, а на выстылай зямлі некуды беглі хуткія сані. Ад чырвонага сонца і белага снегу жыццё здавалася прыгожым і завершаным, як велікоднае яйка. Ён ішоў з крамы і нёс у торбе віно, а ў кішэнях цыгарэты. Насустрач трапляліся местачкоўцы, але яны яго не цікавілі. У адрозненне ад дрэваў, снегу, гурта сініц на бэзавым кустоўі, людзі былі выпадковымі ў гэтай чырвонабелай стыні...</p>
<p>Абмінаючы могілкі, ён пачуў, як за каменным мурам дзяўбуць грунт сталёвыя ламы.</p>
<p>– Зайдзі, – сказаў цень.</p>
<p>Жалезная брама была расчыненая, і ён збочыў з ходніка.</p>
<p>– Бог у помач.</p>
<p>– Дзякуй на добрым слове.</p>
<p>– Птушка птушку не хавае, звер – таксама. Адно чалавек баіцца сябе мёртвага і засыпае зямлёй, – сказаў ён, абы сказаць.</p>
<p>– Калі летам, дык яшчэ нічога, – заўважылі яму.</p>
<p>– Па вялікіх гарадах зямлю не трэба дзяўбсці, бо там нябожчыкаў у печах паляць.</p>
<p>– Замест дроў?!</p>
<p>Ад такой навіны ўсе кінулі грукатаць.</p>
<p>– У вялікіх гарадах столькі народу, што калі кожнаму нябожчыку аддаць па кавалку зямлі, дык не будзе дзе жыць, адно як на могілках, – растлумачыў ён.</p>
<p>– Скуль гэтулькі людзей узялося? Можа, іх на зямлю аднекуль прысылаюць, дзе няма месца хаваць? – загаварылі іншыя.</p>
<p>Але доўга гаманіць не выпадала.</p>
<p>– Неўзабаве нябожчыка прывязуць, – патлумачылі яму на развітанне.</p>
<p>На могілках зноў усчаўся грукат. Вароны адразу пападалі ў неба, а на гурбы снегу асыпалася дробнае вецце.І туды асыпалася, дзе пад зямлёй і снегам ляжалі яго бацька ды маці...</p>
<p>Цяпер у той бок нават сцежкі не было.</p>
<p> </p>
<p> </p>
<p>Апошнім часам людзі яго мала цікавілі, але жанчыны яшчэ вабілі, бо ў чэраве не скончылася хэнць. Таму аднойчы ён не вытрываў і пагрукаў у дзверы суседкі.</p>
<p>– Я не ведаю, чаго прыйшоў, – паспавядаўся ён.</p>
<p>– Суседзі ходзяць адзін да аднаго таму, што яны суседзі.</p>
<p>– Дзе вашыя дзеці? – запытаўся ён потым.</p>
<p>– Яны служаць анёламі.</p>
<p>– А гаспадар?</p>
<p>– Парукаўся з д’яблам.</p>
<p>– Я ніколі не бачыў яго на падворку.</p>
<p>– Нячысцікі не любяць прыходзіць туды, дзе бываюць анёлы.</p>
<p>Яна сядзела за швейнай машынкай, ён прыхаваўся ў засені фіранак і глядзеў, як яе рукі лашчаць ядваб.</p>
<p>Рукі рабілі сваю справу, а сэрца клапацілася аб нечым іншым, бо на вуснах трымцела ледзь прыкметная ўсмешка – і яму гэта падабалася. Але ўвесь час узірацца ў яе твар было няёмка, і ён агледзеўся па хаце.</p>
<p>– Адкуль у вас столькі цацак?</p>
<p>Цацкі былі на паліцах, ложку, падлозе... Не кожная крама мела столькі.</p>
<p>– Часам да мяне прылятаюць анёлы, – сказала яна, абсмактаўшы з вуснаў усмешку. – Два такія ружовенькія анёльчыкі. Яны яшчэ зусім дзеці і таму любяць бавіцца. Я ім не толькі цацкі купляю, але і адзенне шыю. Яны ж зусім голенькія.</p>
<p>Яна расхінула абедзве палавінкі шафы і стала перабіраць дзіцячыя сукенкі, спадніцы, кашулі, гарнітурчыкі...</p>
<p>Ён пахваліў яе ўмельства і сказаў:</p>
<p>– Ну, то я пайду, бо раптам яны прыляцяць.</p>
<p>Яна паглядзела на яго з дакорам у вачах і, апусціўшы галаву, сцішана вымавіла:</p>
<p>– Куды вам спяшацца? Яны пачакаюць, пакуль я застануся адна.</p>
<p>– Лепей вы да мяне заходзьце, – пашкадаваў ён яе і ўжо на ганку патлумачыў:</p>
<p>– Нячысцікам няма чаго рабіць там, дзе бываюць анёлы.</p>
<p> </p>
<p> </p>
<p>Неўзабаве маразы аціхлі і пачалася адліга. У голыя вокны хаты зноў пацяклі аблокі, машыны і людзі. Ён як быццам вярнуўся на дарогу, і нейкі час яго гэта цешыла... Але вечарам, калі запаліў святло, яму сталася ніякавата, і ён засланіў акно ад дарогі пажухлымі газетамі.</p>
<p>– Нарэшце, – з’едліва заўважыла акно. – Не хата, а гасцінец нейкі.</p>
<p>– Ты не любіш гасцей?</p>
<p>– Сапраўдныя госці ў хаце здымаюць шапку...</p>
<p>– І выціраюць ногі, – дадаў за сцяной ганак.</p>
<p>– А потым дастаюць з кішэні пляшку і сядаюць за стол. Ці не так? – усміхнуўся ён і паабяцаў: – Тады будзем чакаць выхаваных гасцей.</p>
<p>Прыбраў стол, падмёў падлогу, змяніў на чыстую бялізну і пераслаў ложак. Затым расклаў у пліце агонь і сеў абіраць бульбу.</p>
<p>Не паспела бульба зварыцца, як дзверы гукнулі:</p>
<p>– Ідзі адчыняць.</p>
<p>Жанчына выцерла ногі аб дыванок і ў сенях ссунула хустку на шыю.</p>
<p>– Я прынесла вам фіранкі, – сказала яна.</p>
<p>– А ў мяне ёсць сёе-тое да бульбы...</p>
<p>– Спачатку трэба павесіць фіранкі, – падказала яна.</p>
<p>Фіранкі былі квятастымі, як сонечны поплаў. Ад падваконня адразу пацягнула водарам кветак, і ў падпеччы прачнуўся цвіркун.</p>
<p>– Ці не занадта рана пачалася вясна? – спытала яна потым. – Каб не пабілі яе замаразкі.</p>
<p>Ён пабраўся яе словамі, але змаўчаў у адказ.</p>
<p>Утульная ноч – адзінае багацце змардаванага жыццём чалавека.</p>
<p>Стынуць на холадзе дрэвы, патрэскваюць апошнія вугельчыкі ў печы, а жанчына яшчэ захінае цябе коўдрай і пытаецца:</p>
<p>– Ты бачыў мора?</p>
<p>– Я бачыў мора.</p>
<p>Агорнутыя цішынёй і жалем, яны маўчаць да наступнага пытання:</p>
<p>– Ты забіваў людзей?</p>
<p>– Я не ратаваў людзей.</p>
<p>Ёй карціць дазнацца пра ягоных жанчын, але яна стрымлівае сябе і адно сумна ўздыхае:</p>
<p>– Калісь я таксама была вабнай.</p>
<p>Ён запальвае цыгарэту і кажа:</p>
<p>– Для дваіх даволі адной хаты.</p>
<p>Яна радасна палохаецца і зноў пытае пра мінулае і далёкую старану.</p>
<p>– Усюды адно і тое самае, – распавядае ён. – І ў пустыні, і ў снягах. Ранкам узыходзіць сонца, ноччу мільгацяць зоры, днём людзі завіхаюцца, вечарам кладуцца адпачываць, і звер не лішне розніцца ад чалавека, а чалавек – ад прывіду. Аднойчы я зразумеў, што як той, так і гэты свет недзе страцілі свой сэнс, альбо яшчэ не набылі яго... І таму ніхто не мае іншай мэты, акрамя як агораць свой лапік жытва і потым назаўжды знікнуць у невараці.</p>
<p>– Удвох прамінаць жыццё хутчэй, а калі ёсць дзеці, дык яго нават не хапае, каб перарабіць усе справы, – кажа яна.</p>
<p>– Можа, яно і так, – пагаджаецца ён і высоўваецца з-пад коўдры, каб адхінуць фіранку ды зазірнуць у вочы халоднай беспрытульнасці.</p>
<p> </p>
<p> </p>
<p>Аднойчы ён адшукаў рыдлёўку і спыніўся ля гурбы ламачча, скіданай на падворку з кавалкаў дошак, шыферу, бітай цэглы і ўсялякага такога іншага...</p>
<p>Недзе тут была студня, якую ў сваю пару выкапаў яго бацька.</p>
<p>Вясна толькі пачыналася, і са споду друз быў прыхоплены лёдам.</p>
<p>«Затое ў мяне будзе свая вада, і сюды будзе хадзіць за вадой жанчына», – суцешыў сябе чалавек, каб не шкадаваць поту.</p>
<p>Выслабаніўшы ад непатрэбшчыны верхнюю кадку, ён апрастаў святлу шлях і зазірнуў у тхло прадоння.</p>
<p>Дно студні было забруджанае розным смеццем, паўзверх якога выцягнуўся мёртвы шчур.</p>
<p>– Ну, як ты там? – запытаўся чалавек у студні.</p>
<p>– Гібею! – рэхам, даўжынёй у пятнаццаць кадак, адгукнулася студня.</p>
<p>– Пачакай трохі, пацяплее, і я выкіну бруд.</p>
<p>– А ты не забудзешся?</p>
<p>– Калі запынюся тут, дык не забудуся.</p>
<p>– На халеру табе кудысьці цягнуцца. Хіба дзе знойдзеш саладзейшую ваду?</p>
<p>Ён нічога не адказаў. Усцягнуў дубовую накрыўку на кадку, але і праз накрыўку пачуў:</p>
<p>– Глядзі, ты абяцаўся.</p>
<p>«Абяцанкі-цацанкі, а дурню радасць», – раптам са злосцю падумаў ён і адкінуў рыдлёўку.</p>
<p>У дарозе ён прызвычаіўся быць нікому не патрэбным і пакрысе навучыўся жыць, каб і яму ніхто не быў патрэбны. А тут на яго кідаліся з усіх бакоў, як сабакі на голую лытку. І яму зайздросна ўспомнілася воля, зорная адзінота і яшчэ нешта, што не мела зграбнага слова, але было самым істотным у таямнічым пакліканні шляху. Той, хто збірае пыл дарог, ведае, што гэта такое.</p>
<p> </p>
<p> </p>
<p>Дарогі падсохлі, і аднойчы на золку ў адтуліну замка знаёмым посвістам паклікаў вецер. Чалавек ухапіўся за голае плячо жанчыны.</p>
<p>Тады вецер нахабна паляпаў у шыбу.</p>
<p>– Сціхні, прыблуда. Людзей пабудзіш, – злосна цыкнула акно.</p>
<p>Але хіба слова ўтаймуе вецер?</p>
<p>– Фіранкі хай застануцца, – папрасіў ён жанчыну, апрануўся і выйшаў на падворак.</p>
<p>– Вецер свішча, камяні маўчаць. Хто з табой будзе размаўляць? – запытаўся ганак.</p>
<p>– Ты абяцаўся, – папракнула студня.</p>
<p>Ён зайшоў у хлеў.</p>
<p>– Пайду, – сказаў варштату.</p>
<p>– Хада – гэта не работа, – паўтарыўся варштат.</p>
<p>На кухні, куды ён вярнуўся, каб прысесці на дарогу, жанчына сказала:</p>
<p>– Вецер умее задзіраць спадніцы дзяўчатам, але ці атуліць ён цябе на ноч?</p>
<p>– Навошта табе глытаць пыл? – ужо на вуліцы запытаўся сусед. – Сядай у вазок і паляцім разам. А на вячэру вернемся дахаты.</p>
<p>– Сапраўды, – падахвоціла жанчына. – Я нараблю галушак.</p>
<p>Мужчына даслухаў і выйшаў за брамку. Аднак далей ногі пачалі блытацца. Ён азірнуўся і ўбачыў, як цень ушчаперыўся ў штыкеціну.</p>
<p>– А табе якая справа?! – гыркнуў ён і пайшоў шпарчэй.</p>
<p>Цень выцягнуўся ляйчынай і яшчэ нейкі час марудзіў хаду, але потым у сярэдзіне пэнкнуў – і чалавек зваліўся тварам у першы веснавы пыл.</p>
<p> </p>
<p> </p>
<p>Ён хварэў нейкі час на беспрытомнасць, і жанчына даглядала яго, як скінутае бурай птушаня. Яна брала ў рукі шытво і днямі сядзела каля ложка. І анёлкі былі тут. Спачатку яны палохаліся чужога жытла і туліліся да яе ног, але потым абвыкліся і часам ладзілі такі вэрхал, што жанчыне даводзілася кідаць працу, каб супакоіць неслухаў.</p>
<p>Праз нейкі тыдзень ён акрыяў, адшукаў рыдлёўку і пайшоў у сад. Следам пацягнулася валацужная зграя схуднелых за зіму катоў.</p>
<p>Бралася на ноч. Чорны строп неба ў адным месцы працёрся, і вецер зацыраваў дзірку поўняй.</p>
<p>Не было аніякага спеху, і ён мог адкласці справу, але яму гэтак закарцела. Той, каго выхавала адзінота, шануе свае парыванні.</p>
<p>Пад каштэляй ён спыніўся і ўтыркнуў рыдлёўку ў дзірван.</p>
<p>Каты паўскоквалі на рэшткі гнілога плота і пакрыўджана завуркаталі. Як толькі ён перарушыў акопваць суседняе дрэва, яны адштурхнуліся ад плота і паляцелі некуды ў бок поўні... А насустрач ім кіраваў вазок.</p>
<p>– Я знайшоў яе, – крыкнуў сусед і святочна азірнуўся на жонку. Нябожчыца паняй сядзела за яго спіной і сарамліва торгала рагі чорнай хусткі. – Хай трохі пабудзе, а потым назад вярну.</p>
<p>Сусед, акрэсліўшы круг над вуліцай, прыстаў на свой падворак, а ён яшчэ доўга туліўся пад дрэвам, стомлена абапіраючыся на рыдлёўку. Затым прысланіў яе да галамня і натруджана пасунуўся ў бок хаты.</p>
<p>Над комінам хістаўся бялёсы дым, у вокнах гарэла святло, і на фіранках адбіваўся цень жанчыны, якая чакала яго вячэраць.</p>
<p>Зрэшты, падумаў ён, куды б ні ішоў адзінокі чалавек, ён заўсёды ідзе да самога сябе.</p>
                    </div>
                    </div>
                    </div>
            </div>
        </section>

         <section class="how-help">
            <div class="how-help-content">
               <div class="title">
                  <h2>Хочаш дапамагчы часопicу?</h2>
               </div>
               <ul class="collapsible popout">
                  <li>
                     <div class="collapsible-header">
                        <a href="mailto:mimikriabel@gmail.com"><i class="far fa-envelope"></i></a> 
                        <h3>Напiшы тэкст</h3>
                     </div>
                     <div class="collapsible-body">
                        <p>Часопіс Мінкульт пераехаў у Вільню, і цяпер плануе выдаваць тут неверагодна цікавыя тэксты, апавяданні, назіранні і гісторыі! Запрашаем пісменнікаў на супрацоўніцтва! нам цікавыя празаічныя тэксты: мастацкая проза, п'есы, інтэрвію, нарысы.</p>
                     </div>
                  </li>
                  <li>
                     <div class="collapsible-header">
                        <a href="https://www.facebook.com/donate/569783351178699/10230470277559638">
                        <i class="fab fa-facebook-square"></i>
                        </a>
                        <h3>Стань фундатарам</h3>
                     </div>
                     <div class="collapsible-body">
                        <div class="support-block content">
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>5 USD</h4>
                                 <p>Дзякуй ад "Мінкульта".</p>
                                 <img src="img/kitty.svg" alt="kitty thanks u flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>15 USD</h4>
                                 <p>Перадзамова нумара</p>
                                 <img src="img/kitty-3.svg" alt="kitty perorders minkult flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>30 USD</h4>
                                 <p>Нумар з аўтографамі</p>
                                 <img src="img/kitty-2.svg" alt="kitty sign minkult flaticon">
                              </a>
                           </div>
                        </div>
                     </div>
                  </li>
               </ul>
            </div>
         </section>

    </main>



    <footer>
            <div class="footer-content content">
                <div class="footer-block">
                    <h4>Падпiшыся на Мiнкульт</h4>
                    <p>Пакiнь e-mail, каб атрымлiваць навiны часопicа</p>
                    <form id="form1" name="form1" class="wufoo topLabel page" accept-charset="UTF-8" autocomplete="off" enctype="multipart/form-data" method="post" novalidate="" action="https://coughka.wufoo.com/forms/zawjggu13oayjo/#public">
                        <div class="form-content">
                        <label class="desc" id="title1" for="Field1">
                            Email
                        </label>
                        <input id="Field1" name="Field1" type="email" spellcheck="false" class="field text medium" value="" maxlength="255" tabindex="1" placeholder="e-mail">
                        <input id="saveForm" name="saveForm" class="btTxt submit" type="submit" value="&#8594;">
                               
                        <input type="hidden" id="idstamp" name="idstamp" value="TceZwVYv7Ff+ftd4jjehgYF+ab+OUUQQySG0Z+2dap4=">
                    </div>
                </form>                             
                </div>
                <div class="footer-block">
                    <div class="menu-footer">
                        <a href="index.html#author">Аўтары</a>
                        <a href="index.html#team">Рэдакцыя</a>
                        <a href="support.html">Падтрымка</a>
                    </div>
                    <div>
                        <p><small>E-mail: mimikriabel@gmail.com</small></p>
                        <p><small>Выкарыстанне матэрыялаў Мiнкульт магчыма толькі з пісьмовага дазволу рэдакцыі.<br>
                        Актыўная спасылка на старонку Мiнкульт, якая ўтрымлівае арыгінал публікацыі, абавязковая.<br>
                        Сайт можа ўтрымліваць кантэнт, не прызначаны для прагляду асобаў, малодшых за 27 гадоў.</small></p>
                    </div>
                </div>
            </div>
    </footer>
    <div class="subfooter">
        <small><a href="https://www.instagram.com/chkalava/" title="Make tea not war">Андрэй Пакроўскі</a> <i class="fas fa-crow"></i></small>
    </div>    

    <div class="fixed-action-btn">
      <a class="btn-floating btn-large red center">
          <img src="img/fist.svg">
      </a>
      <ul>
        <li><a class="btn-floating" href="mailto:mimikriabel@gmail.com"><i class="far fa-envelope"></i></a></li>
        <li><a class="btn-floating" href="https://www.facebook.com/minkulture/"><i class="fab fa-facebook-f"></i></a></li>
      </ul>
</div>

<script src="https://code.jquery.com/jquery-2.2.0.min.js" type="text/javascript"></script>
<script type="text/javascript" src="js/materialize.js"></script>

<script>
    $(document).ready(function(){
      $('.collapsible.popout').collapsible();
      $('.dropdown-trigger').dropdown({
          constrainWidth:false
      });
      $('.fixed-action-btn').floatingActionButton({
        direction: 'top'
      });
  });
</script>

<script src="js/dropdw.js">
</script>

    
</body>
</html>