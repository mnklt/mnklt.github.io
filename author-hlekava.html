<!DOCTYPE html>
<html>
<head>
    <meta charset="utf-8" />
    <meta http-equiv="X-UA-Compatible" content="IE=edge">
    <title>MNKLT. Лена Глекава</title>
    <meta name="viewport" content="width=device-width, initial-scale=1">
    <meta property="og:title" content="Мiнкульт. Лена Глекава">
    <meta property="og:site_name" content="Лiтаратурны часопic">
    <meta property="og:url" content="http://www.minkult.me/author-hlekava.html">
    <meta property="og:description" content="Лена Глекава. Студэнтка Школы маладога пісьменніка 2018-2019.">
    <meta property="og:image" content="img/hlekava.jpg">
    <link rel="icon" type="image/png" href="img/insight.png"/>  

    <link rel="stylesheet" type="text/css" media="screen" href="css/styles.css" />
    <link rel="stylesheet" type="text/css" media="screen" href="css/media.css" />
    <script src="https://yastatic.net/share2/share.js" async="async"></script>
</head>
<body class="deco numar2">
        <header>
                <div class="menu menu-authors">
                        <div class="dropdown">
                                <div onclick="myFunction()" class="dropbtn"><i class="fas fa-bars"></i></div>
                                  <div id="myDropdown" class="dropdown-container">
                                        <a class ="waves-effect" href="index.html#author" title="know your author">Аўтары</a>
                                        <a class ="waves-effect" href="index.html#team">Рэдакцыя</a>
                                        <a class ="waves-effect" href="support.html">Падтрымка</a>
                                  </div>
                                </div>
                    </div>
        
        </header>
    <main>
        <section class="read">
            <div class="content read-content">
                    <div class ="intro">
                            <h2>Лена Глекава</h2>
                                <figure>
                                    <img src="img/hlekava.jpg" alt="Лена Глекава">
                                </figure>
                                <p class="bio">Лена Глекава — аўтар тэкстаў. Пераможца міжнароднага конкурса «Нарадзіцца ў Беларусі» (1988), літаратурна-спартовага спаборніцтва мясцовага значэння «Жыць у Беларусі» (1988-2019), кандыдат на перамогу ў межгалактычнай бяспройгрышнай латарэі «Памерці ў Беларусі» (?). Студэнтка Школы маладога пісьменніка 2018-2019.</p>          
                            <div class="divider"></div>
                            <div class="ya-share2" data-services="vkontakte,facebook,twitter,telegram"></div>
                        </div>
            <div class="text">
                    <h3>Парцалянавая карова</h3>
                    <div class="divide-columns">
<h4>1</h4>

<p>Карова стаяла ў шафе на паліцы нумар тры і, па ўласным разуменні, была бліжэй да падлогі, чым да столі. Нумерацыя паліц ішла ад хваста шафы. Хвост патанаў у павуцінні. Галава хавалася ў скручаных з нейкай поўсці і пылу камяках.</p>
<p>Побач стаялі пакамечаныя жыццём і шматразовымі пераездамі кнігі. Карова была ўпэўненая, што ў адной з іх, за каляровай вонкавай кардонкай, у пульсуючых літарных вантробах была схаваная ўся праўда пра сусвет. У якой – невядома. Мо тая зялёная ведала законы быцця? Альбо барвовая? Барвовы колер заўсёды пазначае штосьці значнае.</p>
<p>За шафай пачыналася сцяна, штрыхаваная дошкамі на ўзор кратаў. Да сцяны сіняй кнопкай быў прышпілены чысты аркуш паперы. Яго карова ненавідзела болей за ўсё.</p>
<p>Яе нават не так напружваў шкляны шарык, што быў замацаваны ў яе на рагах. Карова дасканала ведала яго вагу і колер: кожнае адценне, якое набывала шкло ў залежнасці ад пары году, надвор’я і дакладнага часу. Адпусціць шарык было варта смерці, але калі не паслабляць цягліцы шыі і раўняць падбароддзе ў паралель з паліцай, дык яго можна было ўтрымліваць амаль без напругі. Ну, з адэкватнай напругай, нармальнай такой напругай для здаровай маладой каровы з цудоўнай, якаснай, з зіхатлівай палівай парцаляны. Шарык у прынцыпе паводзіў сябе спакойна і толькі пагрозліва касіўся набок, калі карова акуратна вадзіла галавой управа і ўлева, для размінкі. Шарык заўсёды заставаўся шарыкам.</p>
<p>Аркуш жа раздражняў варыятыўнасцю магчымага выкарыстання. Ён не затыркаўся ні ўдзень, ні ўначы і здзекліва прамаўляў:</p>
<p>– Можаш зрабіць са мной што захочаш: намаляваць сонца ці дождж, напісаць апавяданне ці хоць бы хоку. А хочаш, зрабі арыгамі-слана! Будзе выглядаць як сапраўдны. Не верыш – то паспрабуй!</p>
<p>– А куды ж падзець шарык? Для арыгамі патрэбная свабода рухаў. Лепш і не марыць. Стаяць, трываць, трымаць галаву роўна, рогі тарчком, каб ніхто не плакаў побач у спачуванні, – апаніравала карова.</p>
<p>«Праўда, кажуць, ёсць нейкія там крэатыўныя рашэнні, – разважала яна. – Він-він, перамога-перамога. Можа, знайсці што такое?»</p>
<p>– Дура парцалянавая, – выразна прамовіў унутраны голас.</p>
<p>– І по-о-ойдзем мы да горных вяршы-ы-ы-няў, і ўба-а-ачым ружовыя абло-о-окі Шры-Ла-а-анкі... – спяваў тэнарам аркуш.</p>
<p>– Не, ну гэта ўжо нахабства! – раз’юшылася карова. – Непавага! Гвалт! Як не сорамна! – крычала яна ці то голасу, ці то аркушу.</p>
<p>Сонца глядзела ў акно. Будучыня круцілася недзе побач, цвярдзела і станавілася пэўнай кожнае імгненне. Так нараджалася цяпер.</p>
<p>Карова стаяла, трымала шарык, вылічвала, у якой кнізе сапраўдная, самая праўдзівая праўда, лічыла дні, лічыла паліцы, наракала на вертыкальныя шчыліны паміж дошкамі на сцяне і выжыльвалася, ігнаруючы аркушавы заляцанні.</p>
<p>«Няўжо канчатковая мэта – прайсці праз гнеў, таргі і скруху ды скарыцца шарыку?»</p>
<p>– Думай, – раптам сказалі карове ўсе кнігі хорам. – Думай, карова. Парцалянавыя, яны наогул кемлівыя.</p>

<h4>2</h4>

<p>І прыйшоў туман. Зжор усё. Белы морак. Паветра з бавоўны. Зніклі кнігі, зліўся з суцэльнай беллю аркуш. Кавалак туману зацёк у шарык – стаўся белай ртуццю. У глухой моўчы пачуліся воклікі, што цягнуліся адной нотай і раскладаліся на рэха і паўзы. «У-у-у». «Э-э-э». Карова заплюшчыла вочы і стала распадацца на дробныя кроплі. Туман падхапіў яе і панёс праз нішто, нідзе, ніколі.</p>

<h4>3</h4>

<p>Карова ляцела. Унізе мільгацелі і патаналі ў няўмольным аеры азёры, праглынала само сябе, баронячыся ад нашэсця пражэрлівых звяроў, кустоўе. Карова падымалася над дрэвамі і чакала, што парцалянавы хвост будзе чапляцца за галіны й ціхенька звінець. Хвост маўчаў, хваста больш не было. Карова пашкадавала аб сваім раздробленым целе і ў тую самую хвіліну сабралася ў цэлае і грымнулася ў балотны трыснёг. Заглынула міску гаркавай вады, падняла галаву і неўзабаве зноў кульнула яе ўніз, бо на рогі апусціўся шарык. Пярэднія капыты раз’ехаліся ў бакі. Так яна і ляжала недарэчным непрапарцыйным крыжам пасярод вады і балотных раслін, утаропіўшы вочы ў сваё адлюстраванне, якое калыхалася і малявала пысу яе то непамерна вялікім колам, то да смеху дробным трохкутнікам. Туман знік.</p>

<h4>4</h4>

<p>Мутнае вока глядзела на яе з вады. Шчупачынае, абсалютна круглае, дасканальна невыразнае. Высунулася на паверхню пашча з дробнымі востранькімі зубкамі:</p>
<p>– Хочашшшш жаданне?</p>
<p>Карова зазірнула ўнутр пашчы, пракаўтнула сліну, пахістала няўпэўнена галавою:</p>
<p>– Я ж павінна цябе спачатку злавіць, потым уратаваць, потым жаданне. Ці не такі парадак?</p>
<p>Пашча смяялася:</p>
<p>– Дзе ты начыталася гэтага цемрашальства? Адкажы мне, карова, каго ты зараз можаш злавіць? Тым больш выратаваць? Зрэшты, можаш па сваім сцэнары, твая справа.</p>
<p>Парцалянавая маўчала. Мутнае вока скасілася на шарык:</p>
<p>– Падабаецца?</p>
<p>– Не ведаю, проста таскаю. Не магу кінуць.</p>
<p>– А, ну ладна. Не можаш дык не можаш. І такое здараецца.</p>
<p>Тут пашча вокамгненна выпрастала рыбінае цела высока ў паветра, схапіла шарык, заціснула паміж зубамі і дала нырца ў балотную цемру. Карова ахнула, заскуголіла, замяталася, замуціла ваду. Пашча зноў высунулася з вады, насмешліва скрывілася, ускінула шарык назад на парцалянавыя рогі:</p>
<p>– Трымай! – і знікла.</p>
<p>Карова паднялася і ціхенька патупала дадому. Там, калі цела яе сагрэлася і абсохла, карова падняла вочы і агледзелася. Паліца падалася ёй утульнай і цалкам цудоўнай. Кнігі – роднымі і мудрымі. Сцены – добра аздобленымі. Аркуш – блізкім і падатлівым. Так карова стала аптымісткай.</p>

<h4>5</h4>

<p>– Ла-ла-ла. Ла. Ла.</p>
<p>Наступныя сем месяцаў любая рэч, адрозная ад балотнай вады, шчупачыных вачэй і з’едлівага туману, здавалася карове прывабнай і чароўнай.</p>
<p>Яна даводзіла ўсім зацікаўленым, што шчаслівая, радавалася, спявала, усміхалася навакольным і няспынна вязала. Вязала швэдры, шалікі, шапкі, сукенкі, пледы і кардыганы. Вязала з бавоўны, з авечай мерыносавай ваўнянай ніткі, з шэрсці ламы, вярблюда, альпакі і ангоры, з акрылу, з махеру, з твіду, з плюшу і кашміру.</p>
<p>Смылелі сківіцы, крышылася глазурная скура, раздуваліся мутна-жоўтыя мазалі. Галоўнае не спыняцца.</p>
<p>«Ну што вы, даражэнькія, у мяне ўсё цудоўна! У мяне ёсць рогі, ногі і капыты і сваё месца на вось гэтай паліцы. Я цалкам удзячная сусвету».</p>
<p>«Не дастаць да аркуша? А можа, мне і не трэба таго аркуша».</p>
<p>«Вось вы мяне шкадуеце? І дарэмна, бо я нічым ад вас не адрозніваюся».</p>
<p>«Як хораша ў лесе! Сфагнум смарагдавымі пальцамі цягне сосны да зямлі, да шэрых самотных валуноў, да разлапістай папараці, якая хавае да пары цудадзейныя паганскія кветкі. Пахне возерам. Яно дзесьці блізка. Там высмоктваюць з глею жоўты колер гарлачыкі, што гадуюць Дзюймовачак на радасць ластаўкам і чароўным прынцам з краіны эльфаў».</p>
<p>«Жыла ў цёмным лесе ліса. Тры гады яна з дому не выходзіла, бо ёй сяляне лапы за курэй паадрывалі. Прыйшоў да яе аднойчы мядзведзь і сказаў: «Ліса-на-курэй-ласа, хочаш курыную каўбасу табе прэзентую?» А ліса яму ў адказ: «Даражэнькі мішка-нос-з-шышку, канешне хачу». А міш-ка ёй: «Няма лапак – няма каўбасы»... ха-ха… ну смешна ж... няма лапак... каўбасы няма... ха-ха... не?»</p>
<p>«Глядзіце, якія цудоўныя пухнатыя клубочкі. Швэдар будзе цёплы».</p>

<h4>6</h4>

<p>Аднойчы парцалянавая прачнулася рана. Зазірнула ў акно: чорнае неба ў яе вачах засталося чорным. Не стала яно аксамітна-вугольным, ані шаўкова-атрамантавым. Слязіліся вочкі зорак. Пазітыў не прачнуўся разам з кароваю.</p>
<p>З кутоў пакоя палез шчыльны, як пары вадкага азоту, туман. Карова назірала ў роспачы, як ён падкрадаецца да шафы…</p>
<p>«Я шчаслівая!»</p>
<p>...да ніжняй паліцы,</p>
<p>«Шчаслівая ж, ну!»</p>
<p>...вышэй, вышэй да яе капытоў,</p>
<p>«Шчаслівая».</p>
<p>...да ног, да бруха, да шыі, да галавы,</p>
<p>«Шчаслі…»</p>
<p>...туман забіўся ў горла, запоўз на лоб, падняўся да рагоў і праглынуў іх. Стала бязгучна, вусцішна. Хуткаплынная вільгаць кінулася ў вочы, гарачая, з пахам ялавічыны.</p>
<p>Туман лізаў глянцавую парцалянавую паліву, чапляў языкамі ўсё больш глыбокія і далікатныя слаі. Ён меўся злізаць з каровы ўсю яе зіхатлівую шкуру.</p>
<p>І бачыла карова човен на туманных хвалях. І сядзеў у чоўне чалавек з бліскучымі вачыма. Правіў ён ладна: падымаў і апускаў рытмічна вёслы, нахіляўся ўперад і адхіляўся назад. І закруціўся туман пругкімі спрутавымі шчупальцамі, і абвіўся вакол левага вясла, і выхапіў яго з рук чалавека. Той працягнуў свой шлях, пільна ўглядаючыся ў замутнёную прастору, сціскаючы адзінае цяпер вясло абедзвюма рукамі. І пачуўся стрэл – адлітая з туману куля прабіла човен. Чалавек пачаў грэбці хутчэй. І быў ён рашучы і моцны ў сваім жаданні працягваць шлях. І ўбачыла карова іншыя чаўны: вялікія і маленькія, драўляныя абсмаленыя і зялёныя гумовыя, і з нейкага тонкага металу, пафарбаваныя ў белы і блакітны. І людзі ў чаўнах плылі хто адзін, хто з кампаніяй. Хто з маторамі, хто з вёсламі, хто без нічога ўвогуле, назіраючы панура за плынню. Былі сляпыя, былі аднарукія, былі без ног, былі без галавы. Праплывалі чаўны, карова стаяла, загіпнатызаваная. Яна штосьці зразумела быццам. І туман знік, бы не было яго.</p>

<h4>7</h4>

<p>«Я безумоўна стала больш моцнай, больш дасканалай, – казала яна кнігам. – Шарык спрыяе прапампоўцы маіх цягліц. Больш за тое, я няспынна развіваюся як асоба: расце мая сіла волі, моц духа і маштаб душы. Бачыце гэтыя шурпатыя плямы на спіне і баках? Так, мяне жор туман, але я не паддалася, і колькі бліскучай палівы яшчэ засталося на хвасце, і скронях, і нават рагах».</p>
<p>Яна салодка пасміхалася: калі б не шарык, дык яна была б звычайнай каровай з невыразнай парцаляны. Пражыла б жыццё шэрае, шараговае. Пра такое жыццё ніколі не напісалі б у сацсетках, не знялі б рэпартаж. Цяпер карова вылучаная і прывабная, бо пакутуе. Ёй дазволена больш за астатніх, звычайных, нецікавых. Пакута адціснула на яе шурпатай аснове новае памаранчавае кляймо – шчыт з прыгожымі вензелямі і чатырма літарамі ў два радкі, П і Х – у верхнім, Ы і А – у ніжнім.</p>
<p>І сніла карова надпіс, высечаны на смарагдавым камені: «махасіддх». Гэта значыць той, хто дацёпаў праз бруд і павуцінне да яркага святла і можа вучыць іншых. Усіх. Акрамя, можа быць, тых, у каго кляймо было на памер ці два большым. Але такіх карова бачыла да смешнага мала. Шчыра кажучы, нікога такога не бачыла.</p>

<h4>8</h4>

<p>Чарговы туман прыйшоў неспадзявана. Ён вывальваўся знутры, з парцалянавай галавы, з вушэй, з роту, з ноздраў, з вачэй, са слезатокаў, выліваўся доўгімі белымі стужкамі, якія марудна круціліся, лянотна запаўнялі сабою прастору. Карова адчула сябе цалкам разбітаю. Дысанансу яна не любіла. Фізічны стан павінен гарманіраваць са станам унутраным – яна асцярожна пачала пасоўвацца бліжэй да краю паліцы.</p>
<p>– Адзін крок, – мармытала карова. – Другі крок... трэцяга не будзе – ён захрасне ў паветры.</p>
<p>– Гэй! – закрычалі разам усе кнігі, усе суседнія статуэткі. – Не смей!</p>
<p>З суцэльнага гармідару вылучаліся асобныя галасы, моцныя, упэўненыя, бескампрамісныя.</p>
<p>– Ты сабе не належыш, дурная! – крычала бела-сіняя зайчыха з гжэлю.</p>
<p>– Ты пашкадуеш аб гэтым! – трымцела жоўтымі старонкамі кніга с лічбай III на карэньчыку.</p>
<p>– Ці ўпэўненая ты, што разбіццё чым-небудзь табе дапаможа? – скептычна запытвалася запыленая балотная чапля з доўгай тонкай шыяй і дадавала, манерна пацёпваючы крыламі: – Не разумее свайго шчасця! Такія не прыйдуць да тваёй кармушкі, о вялікая міласэрная царыца пярнатых і рагатых, птушка-Жар! Такія не распазнаюць выбрання, што прызначана ім на ўзнагароду!</p>
<p>Парцалянавая раз’юшылася:</p>
<p>– Ідзіце вы ўсе ў дупу!</p>
<p>Салодка падмігваў вочкамі ружаў палінялы брудны дыван. Але здранцвелі ногі, усе чатыры. Сэрца апусцілася кудысьці ўніз, да дыяфрагмы, скуголіла ціхенька, і гэты кволенькі голас запаўзаў у каровіна вуха, звінеў і ціўкаў словамі: «Нічога не доўжыцца вечна. Чакай, кароўка, трымайся. Калі-небудзь усё скончыцца. Усё пройдзе. Мінецца».</p>
<p>Карова ўпала на калені і заплакала, зарыдала голасна, закачалася на краі паліцы. Ведала: трэцяга кроку не будзе не таму, што ён захрасне ў паветры, але таму, што яна спыніць хаду і будзе чакаць. Столькі, колькі трэба. Бо яна аднекуль ведае, што мае рацыю ціхенькі няўпэўнены голас з-пад рэбраў. Нічога не доўжыцца вечна. Усе скончыцца. Калі-небудзь. Дакладна.</p>
<h4>9</h4>

<p>Іншы не значыць горшы, лепшы, дрэнны, добры, агідны ці жаданы.</p>
<p>Цяжка напоўніцу вызначыць слова, падбіраючы тыя, што не пасуюць яму ў сінонімы.</p>
<p>Між тым.</p>
<p>Іншы не значыць больш цяжкі. Не значыць больш лёгкі. Не значыць непрадказальны. Не значыць вядомы.</p>
<p>Іншы не значыць нічога. Іншы значыць усё.</p>
<p>Іншы – гэта адзінка, якая вылупліваецца з палатна абсалютнай пустотнасці, з бязмежнага патэнцыялу сусвету, з бясконцай верагоднасці ўзікнення новага існага.</p>
<p>Калі парцалянавая карова зразумела, што яна іншая, ёй стала лягчэй змагацца з туманам.</p>

<h4>10</h4>

<p>Яна глядзела ў цемру за акном і ўгрызалася ў думкі. Прэпаравала іх, хапаючы за пацучыныя хвасты, за вясёлкавыя крылы, за махнатыя павучыныя лапы, за джалы, за ласты, за грывы, за плаўнікі.</p>
<p>«З шарыкам на рагах нічога немагчыма дасягнуць». – «На чым грунтуецца гэтая думка? З чаго рабілася выснова? Дзе эксперыментальная частка? Дзе статыстыка? Дзе доказы? Пры якіх абставінах гэтае сцвярджэнне можа быць ілжывым?»</p>
<p>«Жыць з шарыкам на рагах невыносна балюча». – «Безапеляцыйная думка, бо паходзіць з рэальных пачуццяў. Па ўсіх рэферэнтных каналах з ранку да вечара транслююць адно і тое ж: гук болю, колер і форму болю, пах болю, смак болю і дотык яго. На ўсіх магчымых мапах шарык пазначаны як страшэннае няшчасце. Маю два выйсці: кінуць шарык альбо перамаляваць мапы. Першае немагчыма. Другое – цяжкі, энергаёмісты працэс: мушу перакалібраваць маштаб, памяняць месцамі тропікі рака і казярога, перайменаваць моры, перакроіць кантыненты».</p>
<p>– У старой мапе былі таксама мае мэты, планы, мары, – панура прамармытала карова.</p>
<p>– Ну дык перамер, пераплануй і перамар! – сурова грымнуў нехта ў яе галаве. Карова спрачацца не стала. Што рабіць з тымі вакол яе, чые мапы будуць па-ранейшаму пазначаць шарык страшэнным праклёнам, яна пытацца пабаялася.</p>
<p>«Заўсёды знойдуцца тыя, хто мне дапаможа». – «Гэта думка-парасон, думка-цёплы-плед, думка-50-грамканьяку, думка-60-капляў-валяр’янкі-насталовую-лыжку-вады-з-пад-крана».</p>
<p>«Нічога не змяніць». – «Думка-вірус, асабліва небяспечнае абагульненне. Абстрактная ісціна, успрымаецца як непахісная праўда пра рэальнасць. Надзеленая таемнай сілай унутранай рэферэнцыі, бо калі нічога нельга змяніць, значыць нельга змяніць і гэтую думку. О, яна хітрая, вераломная, атручаная цалкам. Чаму табе яна больш даспадобы, чым думка «нават калі штосьці нельга змяніць, можна змяніць свае адносіны да гэтага» – каб вымыць мутнае шкло, праз якое ты глядзіш на свет? Што ты кажаш? Гэта наіўна? Смешна? Нерэалістычна? Ну тады... Сфармулюем хаця б так: «<em>амаль </em>нічога нельга змяніць», каб пакінуць хоць якую надзею».</p>
<p>Прымітыўнасць некаторых перакананняў, да якіх дадумвалася карова, бянтэжыла і засмучала. Яна бы канструявала сказы для буквара.</p>
<p>Мама мыла раму. Сэнс жыцця – быць шчаслівым. Толя знайшоў жука. Будуць шчаслівыя міласэрныя. Каця гуляе з лялькай Барбарай. Заўсёды ёсць выйсце. Карова і каза – свойскія жывёлы. Яны даюць малако.</p>
<p>Ад напружанага мыслення, ад шалёнай канцэнтрацыі парцалянавая не магла спаць. Яна адчувала, як смылела макушка галавы, як напіналіся да мяжы іх эластычнасці жылы на шыі, як храбусцелі й смылелі каленныя суставы. Яна ўсё думала і прасіла ўсемагутную Жар-птушку падарыць ёй крыху сілы, каб паспець скончыць гэтую працу. Да чарговага туману.</p>

<h4>11</h4>

<p>Не паспела. Ён прыйшоў. Ліпкі, як цукровая вата. І вусцішны. Бо навучыўся размаўляць.</p>
<p>– Ай, дурніца! Што ты робіш? Няўжо думаеш, што ўсё так лёгка?</p>
<p>Карова трымцела ад жаху, пот выступаў на рыжым з белай зорачкай ілбе, маленькія вострыя голкі калолі пысу. Туман абвіваўся вакол, залазіў белымі пальцамі ў цёмныя каровіны вочы, размыльваў абрысы прадметаў.</p>
<p>– Нічога табе не дапаможа. Рана ці позна я застануся з табою назаўсёды, мая любая. Пытанне часу, мая даражэнькая. А час на маім баку: ты старэеш, ноша цяжэе, жыццё каціцца-каціцца, як шарык для гольфу – хутка і ў лунку.</p>
<p>– Усё пройдзе, усё пройдзе, усё пройдзе, – шаптала карова.</p>
<p>– І мантры твае не дапамогуць. Раз, два, тры, развучваем новую: туман вечны, туман вечны, туман вечны, туман вечны, туман вечны, туман вечны...</p>
<p>– Туман вечны, – замармытала карова, бы ў трансе. – Туман вечны.</p>
<p>– Так-так, усё правільна, – згаджаўся з ёй туман. – Спі, мая даражэнькая, ты даўно не спала. Люлі-лю-лі, туман вечны, люлі-лю-лі, спрадвечны, лю-лі-лю-лі, на вякі.</p>
<p>І сніла парцалянавая сон: як стаіць яна на паліцы і ўкручвае галаву ў цукровую вату, старанна кладзе кожны новы слой у нахлёст, каб трымалася больш надзейна, каб не заставалася ані шчылінкі для ноздраў, ані прасвету для вачэй. «Што ж гэта я раблю?» Карова выкаціла вочы, агаломшаная, не даючы веры такому глупству: «Навошта ж я сама?»</p>
<p>Раптам яна ўзрадавалася і заскакала: «Я сама! Я сама! Я сама!» І ад скокаў сваіх прачнулася. Туману побач не было. Карова скасіла вочы на свой лоб і прамармытала: «Я ведаю, што ты там. Ты хітры і разумны. Але я сапраўдная, а ты толькі прывід, маё трызненне, мой морак».</p>
<p>– Думкі і пачуцці нельга аддзяляць ад розуму, які іх спарадзіў. Гэта проста смешна – даведвацца пра гэта ў трыццаць гадоў, – пачула карова з верхняй паліцы. Смяялася статуэтка тоўсценькага мужчынкі з доўгімі вушамі і недарэчнай гулькай на галаве. Ён сядзеў, захутаны ў прасціну, скруціўшы неймаверна ногі, і хістаўся ціхенька ўправа і лева.</p>
<p>– На сябе паглядзі, – адказала карова і паказала язык.</p>

<h4>12</h4>

<p>– Сканцэнтруйся. З’яднайся са мною. Уяві, што мы адно. Я змагу перацякаць да цябе, кавалачак за кавалачкам: будзеш мець досыць чысцюткіх шматочкаў паперы ля сваіх капытоў.</p>
<p>Карова слухала ўважліва і цярпліва.</p>
<p>«Лухта, якая лухта», – разважала яна маўкліва і з сумам глядзела на гэты немагчыма белы, сляпучы прастакутнік.</p>
<p>Яна заплюшчыла вочы, глыбока ўздыхнула, крыху патрэсла галавою – шкляны шарык стукнуўся спачатку ў правы, а потым у левы рог, прагучаў квінтай.</p>
<p>«Халера, чаму я бачу вакол толькі пустэчу, халодны ржавы пясок з дробнымі вострымі каменьчыкамі? Тут нічога не расце, няма ні каліва вады. Я на дне каньёна, чарназубай прорвы. Трэба прыдумаць, як выбрацца. Уся паверхня пратаптаная сцяжынкамі. Яны заблытаныя і выглядаюць аднолькава. Куды падзеліся тыя, хто іх пратаптаў? Ці падняліся з гэтай бездані? Мо захраслі тут, недалёка, засыпалі сябе пяском і паміраюць, цяжка дыхаючы? Хаця б пабачыць зрэзаныя па краі сцены гэтай прорвы. Так буду ведаць, што яна не бясконцая. Але для гэтага трэба дайсці да мяжы».</p>
<p>Карова расплюшчыла вочы, пракаўтнула сліну, пакасілася на аркуш, агледзела пакой – нічога не змянілася. «Штосьці не тое я раблю, штосьці мяне турбуе», – засмуцілася яна.</p>
<p>– Сэнсу з таго, што ты будзеш ля мяне, калі ў мяне на рагах шарык! – звярнулася нарэшце да аркуша.</p>
<p>– Слухай, карова, ты толькі не крыўдуй. Але хто табе сказаў, што яго абавязкова трымаць на рагах?</p>

<p>***</p>
<p>Праз нейкі час карова пачала маляваць на кавалачках паперы мандалы, запісваць вершы, разважанні, майстраваць недарэчныя самалёцікі і асіметрычныя караблікі. Шарык гайдаўся на рагах у спецыяльна сканструяваным гамаку.</p>
<p>– Ты гераіня, кароўка, – у захапленні казалі статуэткі.</p>
<p>«Як можна лічыць героем таго, хто хоча стаць шчаслівым і штосьці дзеля гэтага робіць? – думала карова. – Ён усяго толькі ментальна здаровы. Да таго ж героі не маюць страху, а я пакуль што баюся (заўсёды буду баяцца?!) свайго мокрага скажонага твару ў люстэрках як сігналу набліжэння да экстрэмуму маёй безвыходнасці».</p>

                </div>
                </div>
        </section>  

                 <section class="how-help">
            <div class="how-help-content">
               <div class="title">
                  <h2>Хочаш дапамагчы часопicу?</h2>
               </div>
               <ul class="collapsible popout">
                  <li>
                     <div class="collapsible-header">
                        <a href="mailto:mimikriabel@gmail.com"><i class="far fa-envelope"></i></a> 
                        <h3>Напiшы тэкст</h3>
                     </div>
                     <div class="collapsible-body">
                        <p>Наш фармат, прабачце – "Фармат!", абсалютна нефарматны, мы адкрытыя для ўсяго на сьвеце, для свабоды творчасьці і волі думкі, мастацкай непаўторнасьці ды яркасьці, для нас кожны тэкст – гэта спачатку акт мастацтва, а ўжо потым – фармальнасьці кшталту правапісу ды іншага, бо ўзровень мастацкасьці не існуе ў прыродзе. Немагчыма знайсьці правілы, формулу альбо пралічыць штосьці, што стварае чалавек, бо заўжды кожны тэкст, карціна, перформанс, будзе вынікам сумы "ПІ" у квадраце, са сваім доўгім хвастом пагрэшнасьці... Бо ідэалу не існуе, а толькі межы, якія ствараюць самі людзі, асабліва тыя, хто сьвята верыць у сваю праўду мастацтва, якая можа быць усяго толькі прывідам, які падпарадкоўваў тых самых бязмозглых выконваць загад, працу: "Я рабіў сваю работу, свой арбайтэн"</p>
                     </div>
                  </li>
                  <li>
                     <div class="collapsible-header">
                        <a href="https://www.facebook.com/donate/569783351178699/10230470277559638">
                        <i class="fab fa-facebook-square"></i>
                        </a>
                        <h3>Стань фундатарам</h3>
                     </div>
                     <div class="collapsible-body">
                        <div class="support-block content">
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>5 USD</h4>
                                 <p>Дзякуй ад "Мінкульта".</p>
                                 <img src="img/kitty.svg" alt="kitty thanks u flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>15 USD</h4>
                                 <p>Перадзамова нумара</p>
                                 <img src="img/kitty-3.svg" alt="kitty perorders minkult flaticon">
                              </a>
                           </div>
                           <div class="support-block-sublock">
                              <a href="https://www.facebook.com/donate/569783351178699/10230470277559638" title="Ulej">
                                 <h4>30 USD</h4>
                                 <p>Нумар з аўтографамі</p>
                                 <img src="img/kitty-2.svg" alt="kitty sign minkult flaticon">
                              </a>
                           </div>
                        </div>
                     </div>
                  </li>
               </ul>
            </div>
         </section>

    </main>

    <footer>
        <div class="footer-content content">
            <div class="footer-block">
                <h4>Падпiшыся на Мiнкульт</h4>
                <p>Пакiнь e-mail, каб атрымлiваць навiны часопicа</p>
                <form id="form1" name="form1" class="wufoo topLabel page" accept-charset="UTF-8" autocomplete="off" enctype="multipart/form-data" method="post" novalidate="" action="https://coughka.wufoo.com/forms/zawjggu13oayjo/#public">
                    <div class="form-content">
                    <label class="desc" id="title1" for="Field1">
                        Email
                    </label>
                    <input id="Field1" name="Field1" type="email" spellcheck="false" class="field text medium" value="" maxlength="255" tabindex="1" placeholder="e-mail">
                    <input id="saveForm" name="saveForm" class="btTxt submit" type="submit" value="&#8594;">
                           
                    <input type="hidden" id="idstamp" name="idstamp" value="TceZwVYv7Ff+ftd4jjehgYF+ab+OUUQQySG0Z+2dap4=">
                </div>
            </form>                             
            </div>
            <div class="footer-block">
                <div class="menu-footer">
                    <a href="index.html#author">Аўтары</a>
                    <a href="index.html#team">Рэдакцыя</a>
                    <a href="support.html">Падтрымка</a>
                </div>
                <div>
                    <p><small>E-mail: mimikriabel@gmail.com</small></p>
                    <p><small>Выкарыстанне матэрыялаў Мiнкульт магчыма толькі з пісьмовага дазволу рэдакцыі.<br>
                    Актыўная спасылка на старонку Мiнкульт, якая ўтрымлівае арыгінал публікацыі, абавязковая.<br>
                    Сайт можа ўтрымліваць кантэнт, не прызначаны для прагляду асобаў, малодшых за 27 гадоў.</small></p>
                </div>
            </div>
        </div>
    </footer>
    <div class="subfooter">
        <small><a href="http://www.pakrouski.info/" title="Make tea not war">Андрэй Пакроўскі</a> <i class="fas fa-crow"></i></small>
    </div>   


    

    <script src="https://code.jquery.com/jquery-2.2.0.min.js" type="text/javascript"></script>
    <script type="text/javascript" src="js/materialize.js"></script>
    <script>
          $(document).ready(function(){
            $('.collapsible.popout').collapsible();
            $('.dropdown-trigger').dropdown({
                constrainWidth:false
            });
        });
    </script>
    <script src="js/dropdw.js"></script>

    
    </body>
</html>