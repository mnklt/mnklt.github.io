<!DOCTYPE html>
<html>
   <head>
      <meta charset="utf-8" />
      <meta http-equiv="X-UA-Compatible" content="IE=edge">
      <title>MNKLT. Югася Каляда</title>
      <meta name="viewport" content="width=device-width, initial-scale=1">
      <meta property="og:title" content="Мiнкульт. Югася Каляда">
      <meta property="og:site_name" content="Лiтаратурны часопic">
      <meta property="og:url" content="http://www.minkult.me/author-kaliada.html">
      <meta property="og:description" content="Празаік, паэт, нарадзілася ў 1981 г. у Гомелі.">
      <meta property="og:image" content="img/Yugasia_Kaliada_personal_minkult.jpg">
      <link rel="icon" type="image/png" href="img/insight.png"/>
      <link rel="stylesheet" type="text/css" media="screen" href="css/styles.css" />
      <link rel="stylesheet" type="text/css" media="screen" href="css/media.css" />
      <script src="https://yastatic.net/share2/share.js" async="async"></script>
   </head>
   <body class="deco kalia">
      <header>
         <div class="menu menu-authors">
            <div class="dropdown">
               <div onclick="myFunction()" class="dropbtn"><i class="fas fa-bars"></i></div>
               <div id="myDropdown" class="dropdown-container">
                  <a class ="waves-effect" href="index.html#author" title="know your author">Аўтары</a>
                  <a class ="waves-effect" href="index.html#team">Рэдакцыя</a>
                  <a class ="waves-effect" href="support.html">Падтрымка</a>
               </div>
            </div>
         </div>
      </header>
      <main>
         <section class="read">
            <div class="content read-content">
            <div class ="intro">
               <h2>Югася Каляда</h2>
               <figure>
                  <img src="img/Yugasia_Kaliada_personal_minkult.jpg" alt="Югася Каляда">
               </figure>
               <p class="bio">Югася Каляда Празаік, паэт, нарадзілася ў 1981 г. у Гомелі. Першая публікацыя выйшла ў 1997 г. у "Нашай Ніве", надалей творы друкаваліся ў "Літаратуры і мастацтве", "Дзеяслове", "Маладосці", "Архэ" і іншых выданьнях. Вершы і ўрыўкі прозы перакладаліся на польскую, чэскую, літоўскую, украінскую і расейскую. Аўтарка кнігі “Галоўная памылка Афанасія” (2005, “Мастацкая літаратура”; тытульная аповесьць выйшла ў 2006 г. па-польску).
               </p>
               <div class="divider"></div>
               <div class="ya-share2" data-services="vkontakte,facebook,twitter,telegram"></div>
            </div>
            <div class="text">
               <h3>Фабрыка-кухня, масьленіца-памідор</h3>
               <div class="divide-columns">
                  <p>Бабуля цяжка цягнулася да верху сэрванту: дрыжэлі рукі, і посуд на шкляных палічках дробна калаціўся.</p>
                  <p>– Гэта мой табе падарунак. Абавязкова вазьмі з сабой! Табе спатрэбіцца.</p>
                  <p>Так вялікі скарб перайшоў ва ўласнасьць Алісы: нязручная, яркая, з таўстасьценнага фаянсу, старая масьленіца ў форме памідора.</p>
                  <p>Да бабулі Аліса завітвала рэдка: яна цяпер жыла ў Менску, назаўжды.</p>
                  <p>А масьленіца яшчэ падыме накрыўку зь зялёным чаранком-ручкай і пакажа Алісе вантробы любові, гідоты й жаху.</p>
                  <p> </p>
                  <p>* * *</p>
                  <p>На пятнаццаты год у Менску стасункі зь ім былі як шлюб па прымусе.</p>
                  <p>Штораніцу Аліса ішла між платоў-сетак і сьмецьцевых бакаў, дэбаркадэраў раённых прадуктовых крамаў і паржавелых альтанак – ад дзіцячага садочку да прыпынку – і думала: « Я – не, а вось мая дачка любіцьме гэты маршрут, бо ён ёй будзе родны; а мне за што любіць усё чужое?»</p>
                  <p>Нешта ў горадзе Аліса любіла некалі, але тое зьнікла.</p>
                  <p>Першай пайшла плошча Незалежнасьці.</p>
                  <p>Пятнаццаць гадоў таму яе большую частку займала стаянка аўтамабіляў; а насупраць Чырвонага касьцёла былі кусты з лавачкамі на чырвоным жвіры.</p>
                  <p>І раптам замест плошчы выкапалі вялізную яму: у яе ўвайшоў бы і Чырвоны касьцёл, і гатэль «Мінск».</p>
                  <p>Адзін знаёмы пахваліўся быў Алісе, быццам неяк уночы, пакуль трывала будоўля, ён папісаў у гэты катлаван; і цяпер Аліса шторазу, стоячы ля парапэту гандлёвага цэнтру «Сталіца», уяўляла сабе траекторыю струменя, які падаў з-пад празрыстага купала, мінаючы тры паверхі ўглыб, на крышку мэханічнага раяля. Так яна помсьціла «Сталіцы» за зьнішчаныя лаўкі ў кустах на чырвоным жвіры.</p>
                  <p>Потым ад Алісы сышоў двор дома.</p>
                  <p>Калі зайсьці ў арку між Акадэміяй мастацтваў і інтэрнатам, то можна было трапіць у каралеўства бэзу і старых сараяў. Там, у завулку, яны зь сяброўкай здымалі кватэру на першым паверсе старога дому з эркерам.</p>
                  <p>У завулку жылося добра: вокны захіналі разлапістыя яліны, у вялікіх хмызах хаваліся лавачкі, як у альтанках, а за хмызамі ды каштанамі стаяў мур з чырвонай цэглы, стары мур.</p>
                  <p>Праз колькі гадоў Аліса, завітаўшы ў некалі свой дворык, не знайшла яго: яліны з бэзам былі зьнішчаныя, закатаныя ў асфальт; мур з чырвонай цэглы зьнік; а на таемнай тэрыторыі, якую быў атачаў мур, паўстаў дванаццаціпавярховы гмах.</p>
                  <p>Ад трамваяў да праспэкту дворыкі зьнікалі адзін за адным. Аліса больш не хадзіла туды гуляць.</p>
                  <p> </p>
                  <p>* * *</p>
                  <p>А аднойчы ў Алісы зь Менскам здарылася вялікая любоў. І скончылася дрэнна.</p>
                  <p>Яе начальнік знайшоў новы офіс. «Новым офісам» была старая фабрыка-кухня, пабудаваная ў 1936 годзе; дакладней, прыбудаваны да яе значна пазьней сарай ці барак, адным словам – офісны будынак. За Чырвоным касьцёлам спадала да Нямігі вуліца Берсана – тая, што зь іншага боку ператваралася ў Валадарскага – і таксама рэзка правальвалася ўніз, туды, дзе Гарадзкі вал уліваўся ў Нямігу. Над Нямігай, такім чынам, заставалася высокая паўвыспа, на якой стаяў Пішчалаўскі замак – і іх новы офіс.</p>
                  <p>Калі Аліса ўпершыню ўвайшла ў новы «дом», калегі весела расстаўлялі сталы, вырашаючы, хто дзе сядзецьме. Сталы яны чамусьці называлі нарамі.</p>
                  <p>– Аліска, мы табе лепшыя нары ля вакна падрыхтавалі! – калега Толік паказаў ёй рукой на стол у куце; на ім ужо грувасьціліся скрыні зь яе скарбам.</p>
                  <p>– Вы што, звар’яцелі, псіхі? – пацікавілася Аліса. – Якія нары?</p>
                  <p>Усе шматзначна пасьміхнуліся, маўляў, зараз убачыш сама. І Аліса ўбачыла.</p>
                  <p>Вялікае вакно глядзела ў глухі дворык, зарослы травою, дзядоўнікам ды старымі дрэвамі; у іх хаваліся старажытныя гаспадарчыя пабудовы; а атачаў дворык шэры мур, на версе якога віліся скруткі дроту.</p>
                  <p>І тут зрок абвастрыўся, і яна адрозьніла дэталі: ліхтары; вокны, забраныя кратамі; ды добра знаёмыя, але зь іншага ракурсу, вежы Валадаркі – Пішчалаўскага замку, які ніколі ня быў замкам, а толькі вязьніцай. Зь левага краю турмы тырчэла руіна напалову абваленай вежы – усе свае чырвонацагельныя вантробы дэманстравала вежа дзённым насельнікам фабрыкі-кухні. Ацалелую частку цыліндру перацягвалі стужкі зялёнага колеру.</p>
                  <p>– Як быццам ізалентай яе абкруцілі, праўда? – кіўнуў у бок вежы Толік, які таксама вывучаў схаваны раней гарадзкі пэйзаж.</p>
                  <p>– Мне падабаецца тут, – пастанавіла Аліса.</p>
                  <p> </p>
                  <p>Схема пабудоваў была наступнаю: парадны фасад цягнуўся ўздоўж вуліцы Валадарскага, гледзячы на яе пустымі вялікімі пыльнымі вокнамі (ні фабрыкі-кухні, ні рэстарацыі «Папараць-кветка», ні нават начнога клюбу «Старз» тут ужо не было; толькі тры вакны займаў кабак «Дрожджы»). Для Алісы гэты двух- (а месцамі трох- і нават чатырох-) павярховы «офісны» будынак, прылеплены да фабрыкі-кухні ножкай літары «Т», ягоныя гарышчы з сутарэньнямі былі крыніцамі шчасьця.</p>
                  <p>Калі Аліса ўзімку, у накінутым на плечы паліто, перабягала з гарачым чайнікам двор, то пачувалася як у дэкарацыях фільма пра Сярэднявечча: не стасаваліся вантробы двара з тым, што завецца «сучасным бізнэсам».</p>
                  <p>Часта ў двары можна было сустрэць Якаўлеўну. Тая крычала, убачыўшы яе здалёк, – не Алісе асабіста, а проста дзялілася бурлівымі эмоцыямі:</p>
                  <p>– Не, ну ты паглядзі на яго! Ляжыць там на дошках ды сьпіць! Схаваўся! Думаў, не знайду я яго! А працаваць хто будзе? – і Якаўлеўна абурана ўдарала рукой паветра, а Аліса разводзіла рукамі: ну як так можна?</p>
                  <p>Якаўлеўна лаялася на дворніка Васю: кволага мужычка, бездакорна ветлівага, але безнадзейнага алькаголіка. Васеў офіс, дзе ён захоўваў арсэнал мяцёлак, месьціўся празь сьценку ад іх, у «Булачках»: у спадчыну, відаць, ад «Папараць-кветкі» ці то ад самой фабрыкі-кухні застаўся гэты надпіс алеем на філёнчатых дзьвярах: калісьці там рабілі булачкі, а цяпер Вася на канапе слухаў радыё ў рэдкія гадзіны мэдытацыі, пакуль Якаўлеўна аслабляла свой кантроль.</p>
                  <p>Радыё слухалі, аднак, усе: улетку, калі адкрывалі вокны, – гэта было радыё, якое ўключала адміністрацыя турмы для вязьняў. Напрыклад, выпадковую песьню, якая раіла «ісьці дарогаю дабра»: выпадковая мэлёдыя лунала па-над дратамі, безуважная да лёсу зьняволеных слухачоў, кагадзе пайшоўшых дарогаю зла.</p>
                  <p>З турэмнай завядзёнкі яны засвоілі й гук, які абвяшчаў адкрыцьцё турэмнай брамы: кароткую сырэну. Яна раўла – і ўсе ведалі: усярэдзіну ці навонкі едзе аўтазак.</p>
                  <p>Даляталі да офісу й званы зь Верхняга гораду: густы пераліў а шостай вечара нагадваў, што час ісьці дадому.</p>
                  <p>А запраўляла тут усім Якаўлеўна. Суворая ды крыклівая, яна выклікала аняменьне толькі пры знаёмстве.</p>
                  <p>Крыху пазьней у Алісы зьявіцца нагода пранікнуцца да Якаўлеўны сапраўднай павагай, і ня жартам, – але пра тое пазьней. Тая нагода была ня надта вясёлаю.</p>
                  <p>Якаўлеўна любіла хадзіць у госьці да «арандатараў», як яна іх усіх пяшчотна называла, а «арандатары» любілі прымаць Якаўлеўну – бо праца спынялася, а пачыналася сьвята.</p>
                  <p>Якаўлеўна прыходзіла нібыта каб палаяцца.</p>
                  <p>– Валодзя! – пачынала яна крычаць на парозе. – Што гэта такое? Чаму ў цябе вешалка на адным цьвіку вісіць? Ты мужык ці ты хто? Ідзі ў Васі малаток вазьмі, каб за пяць хвілінаў усё было зроблена! Ай, Валодзя, сорам які! Скажу сваёй дачцэ, каб ня йшла замуж за цябе! – і адразу зьнікала, каб бегчы па іншых справах.</p>
                  <p>Якаўлеўне ўсё рупіла; уся гаспадарка трымалася на ёй. Дзе б Аліса ні хавалася з цыгарэтаю – пад брылём ля дошак, на якіх любіў мэдытаваць Вася ў алькагольным трансе; у высокай траве ля закінутага з даваенных часоў сарая, абцягнутага зялёнай сеткай; за пустым гаражом з паржавелай бляхі; пад вялікім дрэвам, на якім жылі чырвоныя жучкі, – абавязкова на даляглядзе намалёўвалася Якаўлеўна, якая бегла па важных справах. Якаўлеўна абавязкова пагражала ёй пальцам, а аднойчы ўлетку, калі трывала сьпёка, крыкнула:</p>
                  <p>– Ты глядзі мне тут падпал не ўчыні! Бо згарыць мур, як пабягуць адтуль зэкі, дык мяне з той Валадаркі да канца жыцьця ня выпусьцяць!</p>
                  <p>Энэргія Якаўлеўны была невычэрпнаю.</p>
                  <p>Абедаць, а часьцей – піць каву Аліса хадзіла ў «Дрожджы», пагатоў што й хадзіць ня трэба было, а толькі перабегчы двор. Тамсама часьцяком адбываліся сустрэчы з абранымі кліентамі, якіх саромеліся запрашаць у офіс.</p>
                  <p>Аліса любіла сядзець з кавай ля вакна ды абсмоктваць рэфлексіяй страшны, неспасьцігальны кантраст, які ўтваралі інтэр’ер з заваконным гарадзкім пэйзажам: позірк углыб – і нэонавыя блікі рытмічна міргаюць на цёмным дрэве, і ты як быццам ва ўтульнасьці, у прыгожым горадзе, які можна любіць; позірк навонкі – і ты бачыш гмах Дома ўраду, і шэрая вільгаць віруе ды кубліцца ў пустым небе Менску.</p>
                  <p>Неспасьцігальны кантраст інтэр’ераў і вонкавага сьвету стварала ўся фабрыка-кухня, усе яе будынкі цалкам. У офісе Алісы рамонт быў звычайны; а вось суседзі спаборнічалі ў аздабленьні хто як мог. Аліса, калі праходзіла па калідоры, зазірала зь цікаўнасьцю ў дзьверы; і кожнае памяшканьне розьнілася ад суседзкіх, як асобная плянэта. Адныя паклалі драўляную падлогу ды паставілі скураную мэблю – ім толькі каміну не ставала; другія асьляплялі бялюткімі сьценамі ды празрыстымі перагародкамі; у трэціх кветкі зьвісалі з-пад столі; але дасьціпнейшымі аказаліся суседзі з правага боку: яны ўтварылі ў двух сваіх пакойчыках начны клюб у мініятуры і нават павесілі дыска-шар.</p>
                  <p>Аліса зразумела, чаму Якаўлеўна любіла хадзіць у госьці: яна як быццам вандравала ў космасе, трапляючы шторазу на іншую плянэту.</p>
                  <p>А ў ісьце, думала Аліса, калі павыносіць мэблю, дэмантаваць шкляныя перагародкі, абдзерці шпалеры ды кілімы – застанецца тая самая фабрыка-кухня.</p>
                  <p>Раз на год усіх арандатараў раўняла ў эстэтычных правох зіма. Стыхія змагалася за роўнасьць адмысловым чынам: над галоўным уваходам (адзіным прыстойным) навісалі ледзяшы памерам з тры Якаўлеўны. Тады дзьверы заляплялі крыжам зь бела-чырвонай стужкі, а галоўным уваходам прызначалі дэбаркадэр другога паверху. Стромкі бляшаны ганак парэнчаў ня меў. Людзі, трымаючы адно аднога, караскаліся па бляшаным дэбаркадэры; і так – ажно пакуль з даху на маленькі ганак не абрынуцца ільдзяныя сталакціты.</p>
                  <p>Але аднаго разу лёд навіс і над дэбаркадэрам. Тады Якаўлеўна прыняла адзіна вернае рашэньне: абвясьціла збор грошай на кран з рабочымі, якія абаб’юць лёд з даху.</p>
                  <p>– А пакуль не здасьцё, – помсьліва дадала Якаўлеўна, – хадзеце праз падвал!</p>
                  <p>І не схлусіла: цяпер і бізнэс-ледзі ў футрах ды на абцасах, і сур’ёзныя мужчыны са скуранымі партфелямі, і ўсе астатнія «арандатары» – кожны пачынаў свой працоўны дзень з таго, што спускаўся па пакладзеных дошках у падвал, некрануты з моманту стварэньня будынка – з 1936 году; праходзіў даўжэзным скляпеньнем з важкімі дзьвярыма паабапал – і бег хутчэй ратавацца ў свой штучна створаны офісны сусьвет.</p>
                  <p> </p>
                  <p>* * *</p>
                  <p>Аднак у хуткім часе адбыліся падзеі, якія атруцілі і фабрыку-кухню.</p>
                  <p>Увечары 19 сьнежня 2010 году, калі натоўп на плошчы Незалежнасьці стаяў яшчэ вельмі трывала, Аліса і трое яе калегаў аддзяліліся ад людзей ды скіраваліся ў офіс: наведаць прыбіральню і пагрэцца. Завітваць сюды яны плянавалі цягам усёй ночы, а далей – колькі спатрэбіцца.</p>
                  <p>Але чым бліжэй была мэта, тым болей яны разумелі, што ва ўласны офіс ня трапяць. Шлагбаўм падняты. Ахоўніка ў будцы няма. Але ўвесь двор – увесь родны ўтульны дворык – застаўлены аўтазакамі. А паміж машынамі – верагодна, не пустымі, а забітымі пад завязку, – хадзілі людзі ў чорных шлемах. Адзін з «касманаўтаў» заступіў ім дарогу:</p>
                  <p>– Туды нельга.</p>
                  <p>Анатоль завёўся з паўабароту, што было вельмі неабачліва для яго як для чалавека зь неабароненай галавой:</p>
                  <p>– Гэта наш офіс! Мы плацім за яго грошы! Мы маем права туды праходзіць і ўдзень, і ўночы! На якой падставе вы нас не пускаеце? Пакажыце дакумэнты!</p>
                  <p>– Туды нельга! – паўтарыў чалавек, твар якога быў схаваны за шлемам, і зрабіў крок наперад.</p>
                  <p>Аліса адразу павярнулася ды пайшла прэч. Ёй не хацелася даводзіць спэцназаўцу, што яна мае права ўваходу ва ўласны офіс. У той вечар – яна гэта цьвяроза ўсьведамляла – ня дзейнічала ніякае права. Пагатоў яны прыйшлі на плошчу – то трэба быць на плошчы.</p>
                  <p> </p>
                  <p>Пасьля Новага году бізнэс звычайна ідзе ня надта актыўна, а ў той год – і тым больш, бо здарыўся нарэшце прапісаны ў кожнай дамове форс-мажор: ня ўсе яшчэ выйшлі з «сутак». Валодзя прасядзеў у турме пяць дзён, Анатоль – пятнаццаць, а Аліса ўцякла, яе не злавілі. І дворык быў апаганены чужымі.</p>
                  <p>Прыйшла вясна, і вось аднойчы ўдзень дзьверы офісу расчыніліся і на парозе паўстаў – не, ня Якаўлеўна, не кліент і не сусед, які прыйшоў па цукар, – ды не затрымаўся на парозе, а ўпэўнена прайшоў усярэдзіну, грукаючы цяжкімі ботамі, чалавек у чорным шлеме. Ён спыніўся ля Толіка (бо той сядзеў бліжэй да дзьвярэй), тыцнуў яму пад нос маленькі прадмет на далоні ды нешта загадна прабурчэў – словаў было не разабраць за шлемам.</p>
                  <p>Толік павольна павярнуў галаву ў бок няпрошанага госьця ды папрасіў паўтарыць.</p>
                  <p>– Фільмаў мне на флэшку закінь! – змушана падвысіў голас спэцназавец. – Фільмаў на флэшку! – і патрос перад тварам Анатоля раскрытай даланёй з дэвайсам.</p>
                  <p>– У. Мяне. Няма. Фільмаў, – адрубаючы кожнае слова, як мага спакайней адказаў калега Алісы ды адвярнуўся да манітору, ледзь не зачапіўшы далонь, якая тырчэла ў яго пад носам. Аліса заўважыла, як зьбялеў ягоны твар.</p>
                  <p>Спэцназавец выйшаў.</p>
                  <p>Аліса, счакаўшы дзьве сэкунды, кінулася да дзьвярэй ды замкнула іх на ўсе абароты.</p>
                  <p>– Быдла, – выдыхнуў Толя, – ненавіджу!</p>
                  <p>І тут Аліса закрычала, літаральна закрычала, закрыўшы адразу рот рукамі. Яе позірк трапіў за вакно: іх некрануты зялёны ўнутраны дворык быў поўны аўтобусамі ды аўтазакамі, між якімі хадзілі і спэцназаўцы ў шлемах, і звычайныя міліцыянты ў форменных кепках.</p>
                  <p>Усе ў офісе згрувасьціліся на падваконьні.</p>
                  <p>– Ну і што гэта такое? – пацікавіўся неабазнаны Максім.</p>
                  <p>– Дык серада ж, – здагадалася Аліса.</p>
                  <p>– А чаму яны сюды прыпёрліся? Зьбіраемся ж нібыта каля ГУМу.</p>
                  <p>Ніхто не адказаў.</p>
                  <p>Тым часам з аднаго аўтобуса выйшла тройка касманаўтаў ды бессаромна, нібыта іх не разглядалі дзясяткі вачэй, скіравалася да турэмнага муру, на якім – о дзіва! – пакінула тры вільготныя плямы.</p>
                  <p>– Можа, яны нас не заўважаюць? – выказала здагадку Аліса.</p>
                  <p>– А можа, яны на нас сцаць хацелі? – скрывіўся Анатоль.</p>
                  <p>Калі ў той дзень Аліса выйшла з офісу, каб ісьці – не, не дадому, – яна мімаволі здрыганулася ад гідоты: калі ва ўнутраным дворыку стаялі і аўтазакі, і звычайныя аўтобусы, то тут, каля ўваходу, – толькі аўтазакі; і, каб прайсьці да выхаду, трэба было праціскацца між браняваных машынаў і людзей у шлемах, якія не саступалі дарогу.</p>
                  <p>У наступную сераду Якаўлеўна прыбегла да іх з раніцы.</p>
                  <p>– Так, арандатары! Слухайце сюды! Сёньня працуем да чацьвёртай, а потым вымятайцеся! Я тут усё закрываю, замыкаю на ўсе замкі. Прыбіральні ўсе замыкаю ад мусароў гэтых паганых! І электрычнасьць адключаю! Ясна? Пасьля чацьвёртай каб я ня бачыла тут нікога!</p>
                  <p>І далей зашаптала:</p>
                  <p>– Вы б бачылі, у што яны мне мінулага разу прыбіральні ператварылі! А за сараямі што нарабілі! Дык вось сёньня хай за сараямі ... і ..., а прыбіральні – пад замком!</p>
                  <p>І пабегла да суседзяў.</p>
                  <p>Аліса паглядзела туды, дзе яшчэ колькі сэкундаў таму стаяла гэтая энэргічная грубая жанчына. Хто б мог падумаць, што яна таксама ня любіць няпрошаных гасьцей.</p>
                  <p> </p>
                  <p>А аднойчы ўвосень Якаўлеўна не прыбегла, а прыйшла, і не крычала, а моўчкі паклала на стол дырэктару ліст. І дадала, сумна ды спакойна:</p>
                  <p>– Месяц вам на высяленьне.</p>
                  <p>– Нам? За што? – Аліса, якая нічога ня ведала, акругліла вочы.</p>
                  <p>– Усім. Гаспадары высяляюць усіх. Рамонт рабіцьмуць. Ці будоўлю наагул.</p>
                  <p>Як можна «рабіць будоўлю» на месцы помніка архітэктуры, Аліса ня ведала ды ведаць не жадала. Менск каторы раз рабіў балюча. Ці гэта быў ня Менск, а нехта іншы? Той, хто гаспадарыць тут?</p>
                  <p>Наступны месяц размовы між суседзямі круціліся вакол адзінай тэмы:</p>
                  <p>– А ці знайшлі вы новы офіс? А дзе? А колькі за мэтар?</p>
                  <p>Але выяжджалі ўсё адно сьпехам, у апошнія дні. Выносілі скураныя фатэлі нафтавікі; валачылі празрыстыя мяхі, напханыя ліфчыкамі ды трусамі, аптавікі; дзяўчаты з кадравай агенцыі акуратна несьлі вазоны з кветкамі; а дыска-шар сьвяточных арганізатараў пабіўся ды ляжаў наверсе імправізаванага сьметніку, абсыпаючы сонечнымі зайчыкамі дворык, патанулы ў гармідары: надвор’е ў дзень глябальнага пераезду трывала добрае, бясхмарнае – дрэнная прыкмета.</p>
                  <p>І Аліса разам з калегамі пераехала; куды? – неістотна; у іншае месца, якое немагчыма было любіць.</p>
                  <p> </p>
                  <p>* * *</p>
                  <p>Перабіраючы посуд у шафе, Аліса выцягнула з далёкага кута падарунак бабулі: масьленіцу ў форме памідора. Вырашыла памыць і яе таксама, хоць і не карысталася.</p>
                  <p>На донцы Аліса заўважыла сто разоў бачанае кляймо: марку завода-вырабніка.</p>
                  <p>– Эўрыка! – сказала Аліса. – Зараз я ведацьму пра цябе ўсё, памідорчык мой любы!</p>
                  <p>На гэтым, уласна, і скончылася генэральнае прыбіраньне кухні, прымеркаванае да адпраўкі дачкі да сьвёкраў на выходныя.</p>
                  <p>За паўгадзіны вывучэньня ў інтэрнэце форумаў антыквараў Аліса высьветліла ўсё. Па-першае, кляймо належала менскаму заводу парцаляны; па-другое, масьленіца-памідор была вырабленая ў пяцідзясятыя гады; па-трэцяе, антыквары давалі за яе мала, і яшчэ адну кватэру ў Менску на гэтыя грошы набыць было немагчыма. Нават машыны за яе не атрымаеш, пральнай ці швейнай.</p>
                  <p>Але Аліса адчайвалася нядоўга: вось жа, і Менск здолеў стварыць рэч, якую яна любіла ўсім сэрцам! А хіба можа яна застацца няўдзячнай Менску за такі падарунак? А чым Менску можна адплаціць за любоў? Толькі любоўю наўзамен!</p>
                  <p>Доўгія гады пошукаў, думала Аліса, стаўляючы посуд назад у шафу, а любоў да Менску была літаральна ў яе руках!</p>
                  <p>Цяпер заставаўся апошні, галоўны крок: знайсьці гэты завод парцаляны, пайсьці туды ды зірнуць на яго хоць праз плот, хоць здалёк! І далей ужо спакойна жыць у Менску ды любіць яго, ведаючы, што горад прыхаваў для яе шмат цікавостак ды падарункаў, проста не сьпяшаецца аддаваць.</p>
                  <p>Аліса села шукаць у інтэрнэце адрас Менскага заводу парцаляны. Той знайшоўся хутка – і наступным крокам Аліса адкрыла спасылку, якая абяцала вялікую фотаэкскурсію па заводзе.</p>
                  <p>Зьнямеўшы, пракручвала Аліса адзін за адным фотаздымкі таго, што засталося ад заводу. Ад месца, дзе была вылепленая, абпаленая ды расфарбаваная самая любімая рэч Алісы.</p>
                  <p>Парцалянавы завод не існаваў ужо каторы год. І калі выявы пустых цэхаў яшчэ можна было стрываць, то відовішча падлогі, засыпанай бітымі чарапкамі, аказалася нясьцерпным. Аліса закрыла ноўтбук, адчуваючы нібыта апёк ад удараў на абедзьвюх шчоках.</p>
                  <p>Яна падышла да акна. Імкліва зьвечарэла. Далягляд шчыльна натапырыў краны над новымі будоўлямі.</p>
                  <p>– Не, ты ня Менск, – сказала Аліса чужому гораду за вакном, – ты забойца. Ты забіў свайго папярэдніка ды назваўся ягоным імем. Ты – злачынца. Цябе нельга любіць.</p>
                   
               </div>
            </div>
         </section>
         <!--
         <section class="how-help">
            <div class="how-help-content">
               <div class="title">
                  <h2>Хочаш дапамагчы часопicу?</h2>
               </div>
               <ul class="collapsible popout">
                  <li>
                     <div class="collapsible-header">
                        <a href="mailto:mimikriabel@gmail.com"><i class="far fa-envelope"></i></a> 
                        <h3>Напiшы тэкст</h3>
                     </div>
                     <div class="collapsible-body">
                        <p>Наш фармат, прабачце – "Фармат!", абсалютна нефарматны, мы адкрытыя для ўсяго на сьвеце, для свабоды творчасьці і волі думкі, мастацкай непаўторнасьці ды яркасьці, для нас кожны тэкст – гэта спачатку акт мастацтва, а ўжо потым – фармальнасьці кшталту правапісу ды іншага, бо ўзровень мастацкасьці не існуе ў прыродзе. Немагчыма знайсьці правілы, формулу альбо пралічыць штосьці, што стварае чалавек, бо заўжды кожны тэкст, карціна, перформанс, будзе вынікам сумы "ПІ" у квадраце, са сваім доўгім хвастом пагрэшнасьці... Бо ідэалу не існуе, а толькі межы, якія ствараюць самі людзі, асабліва тыя, хто сьвята верыць у сваю праўду мастацтва, якая можа быць усяго толькі прывідам, які падпарадкоўваў тых самых бязмозглых выконваць загад, працу: "Я рабіў сваю работу, свой арбайтэн"</p>
                     </div>
                  </li>
                  <li>
                     <div class="collapsible-header">
                        <a href="https://ulej.by/projects/13137/pay?amount=15">
                           <svg xmlns="http://www.w3.org/2000/svg" width="52" height="56" preserveAspectRatio="xMidYMid" class="head__logo-icon" viewBox="0 0 50 56">
                              <path fill-rule="evenodd" d="M46.131 44.603L29.085 54.52c-2.464 1.425-5.497 1.425-7.962 0L3.969 44.603C1.505 43.179 0 40.547 0 37.698V17.864c0-2.848 1.491-5.481 3.955-6.905l17.133-9.917c2.465-1.424 5.473-1.424 7.938 0l17.103 9.917c2.465 1.424 3.87 4.057 3.87 6.905v19.834c0 2.849-1.403 5.481-3.868 6.905zm1.337-26.135c0-2.283-1.192-4.393-3.167-5.535l-1.264-.745v1.682c0 .314-.45.57-1.582.57-1.132 0-1.582-.256-1.582-.57v-1.931c0-1.166-.573-1.9-1.722-2.564L28.283 3.62c-1.975-1.142-4.417-1.142-6.393 0L5.758 12.933c-1.976 1.142-3.226 3.252-3.226 5.535v18.626c0 2.284 1.238 4.394 3.214 5.535l16.137 9.314c1.975 1.141 4.385 1.141 6.361 0l9.911-5.756c1.149-.664 1.718-1.398 1.718-2.563V17.92c0-.315.45-.57 1.582-.57 1.132 0 1.582.255 1.582.57v25.455l1.264-.746c1.975-1.141 3.167-3.251 3.167-5.535V18.468zM34.697 29.403c-.398.237-4.099 2.478-4.455 2.684-.413.238-.496.457-.496.756v3.383c0 3.168 4.431 3.168 4.431 0v-2.048c0-.002-.186-.003-.186-.005 0-.315.21-.912 1.342-1.581 1.132-.67 1.375-.499 1.375-.184v3.818c0 4.435-10.126 4.435-10.126 0V20.389c0-3.801 10.126-3.801 10.126 0v5.65c0 1.875.179 2.061-2.011 3.364zm-.52-8.705c0-2.743-4.431-2.747-4.431-.016v9.906s2.562-1.454 2.565-1.457c1.444-.837 1.866-1.241 1.866-2.554v-5.879zM21.902 39.325c-1.132 0-1.515-.255-1.515-.57h-.134V9.124c0-.315.45-.911 1.582-1.581 1.132-.669 1.582-.498 1.582-.183v31.395c0 .315-.383.57-1.515.57zM7.085 36.226l-.003-18.151c0-.315.395-.663 1.526-.663 1.132 0 1.527.317 1.527.632l.004 18.182c0 2.534 4.418 2.534 4.418 0V17.92c0-.315.45-.57 1.582-.57 1.132 0 1.582.255 1.582.57v18.306c0 4.435-10.636 4.435-10.636 0z" class="cls-3"></path>
                           </svg>
                        </a>
                        <h3>Стань фундатарам</h3>
                     </div>
                     <div class="collapsible-body">
                        <div class="support-block content">
                           <div class="support-block-sublock">
                              <a href="https://ulej.by/projects/13137/pay?amount=5" title="Ulej">
                                 <h4>5 BYN</h4>
                                 <p>Дзякуй ад "Мінкульта".</p>
                                 <img src="img/kitty.svg" alt="kitty thanks u flaticon">
                              </a>
                           </div>
                           <div class="support-block-sublock">
                              <a href="https://ulej.by/projects/13137/pay?amount=15" title="Ulej">
                                 <h4>15 BYN</h4>
                                 <p>Перадзамова нумара</p>
                                 <img src="img/kitty-3.svg" alt="kitty perorders minkult flaticon">
                              </a>
                           </div>
                           <div class="support-block-sublock">
                              <a href="https://ulej.by/projects/13137/pay?amount=30" title="Ulej">
                                 <h4>30 BYN</h4>
                                 <p>Нумар з аўтографамі</p>
                                 <img src="img/kitty-2.svg" alt="kitty sign minkult flaticon">
                              </a>
                           </div>
                        </div>
                     </div>
                  </li>
                  <li>
                     <div class="collapsible-header">
                        <i class="fas fa-bullhorn"></i>
                        <h3>Распавядзi пра нас</h3>
                     </div>
                     <div class="collapsible-body">
                        <div class="ya-share2" data-services="vkontakte,facebook,gplus,twitter,reddit,lj,viber,skype,telegram"></div>
                     </div>
                  </li>
               </ul>
            </div>
         </section>
          -->
      </main>
      <footer>
         <div class="footer-content content">
            <div class="footer-block">
               <h4>Падпiшыся на Мiнкульт</h4>
               <p>Пакiнь e-mail, каб атрымлiваць навiны часопicа</p>
               <form id="form1" name="form1" class="wufoo topLabel page" accept-charset="UTF-8" autocomplete="off" enctype="multipart/form-data" method="post" novalidate="" action="https://coughka.wufoo.com/forms/zawjggu13oayjo/#public">
                  <div class="form-content">
                     <label class="desc" id="title1" for="Field1">
                     Email
                     </label>
                     <input id="Field1" name="Field1" type="email" spellcheck="false" class="field text medium" value="" maxlength="255" tabindex="1" placeholder="e-mail">
                     <input id="saveForm" name="saveForm" class="btTxt submit" type="submit" value="&#8594;">
                     <input type="hidden" id="idstamp" name="idstamp" value="TceZwVYv7Ff+ftd4jjehgYF+ab+OUUQQySG0Z+2dap4=">
                  </div>
               </form>
            </div>
            <div class="footer-block">
               <div class="menu-footer">
                  <a href="index.html#author">Аўтары</a>
                  <a href="index.html#team">Рэдакцыя</a>
                  <a href="support.html">Падтрымка</a>
               </div>
               <div>
                  <p><small>E-mail: mimikriabel@gmail.com</small></p>
                  <p><small>Выкарыстанне матэрыялаў Мiнкульт магчыма толькі з пісьмовага дазволу рэдакцыі.<br>
                     Актыўная спасылка на старонку Мiнкульт, якая ўтрымлівае арыгінал публікацыі, абавязковая.<br>
                     Сайт можа ўтрымліваць кантэнт, не прызначаны для прагляду асобаў, малодшых за 27 гадоў.</small>
                  </p>
               </div>
            </div>
         </div>
      </footer>
      <div class="subfooter">
         <small><a href="http://www.pakrouski.info/" title="Make tea not war">Андрэй Пакроўскі</a> <i class="fas fa-crow"></i></small>
      </div>
      <script src="https://code.jquery.com/jquery-2.2.0.min.js" type="text/javascript"></script>
      <script type="text/javascript" src="js/materialize.js"></script>
      <script>
         $(document).ready(function(){
           $('.collapsible.popout').collapsible();
           $('.dropdown-trigger').dropdown({
               constrainWidth:false
           });
         });
      </script>
      <script src="js/dropdw.js"></script>
   </body>
</html>